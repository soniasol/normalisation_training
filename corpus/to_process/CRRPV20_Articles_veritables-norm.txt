¶ Articles veritables sur les horribles/ grandz et importables abuz de la Messe papalle:
inventee directement contre la saincte Cene de Jesus Christ.
Je invocque le ciel et la terre/
en tesmoignage de verite: contre ceste pompeuse et orgueilleuse messe papalle/ par laquelle le monde (si Dieu
bien tost n'y remedie) est/ et sera totallement ruine/ abysme/ perdu et desole: quand en icelle nostre Seigneur est
si oultrageusement blaspheme: et le peuple seduict et aveugle: ce que plus on ne doibt souffrir ny endurer. Mais affin que plus aysement le cas soit d'ung chascun
entendu: par articles il convient proceder.
Premierement/
a tout fidele chrestien/ est et doibt estre tres certain que nostre Seigneur et seul sauveur Jesus Christ comme grand evesque et pasteur
eternellement ordonne de Dieu/ a baille son corps/ son ame/ sa vie/ et son sang pour nostre sanctification en sacrifice tres parfaict:
lequel ne peult/ et ne doibt jamais estre reitere par aucun sacrifice visible: qui ne veult entierement renoncer a iceluy comme s'il estoit inefficax/ insuffisant/ et impar¬
faict. Laquelle chose non seulement dire: mais aussi penser/ est horrible/ et execrable blaspheme. Et toutesfoys la terre a este/ et est encore de present en plusieurs
lieux chargee/ et remplie de miserables sacrificateurs: lesquelz comme s'ilz estoient noz redempteurs se mettent au lieu de Jesus christ: ou se font compaignons d'iceluy/
disans: Qu'ilz offrent a Dieu sacrifice plaisant/ et aggreable comme celuy de Abraham/ Isaac et Jacob/ pour le salut tant des vivans que des trespassez: laquelle chose
ilz font apertement contre toute verite de saincte escripture. Car par le grand et admirable sacrifice de Jesus christ/ tout sacrifice exterieur et visible est aboly et
evacue: et jamais aultre n'est demoure. Ce que je dis est tres amplement monstre en l'epistre aux Hebrieux es chapitres 7.9. et .10. lesquelz je supplie a tout le monde diligen¬
tement considerer. Toutesfoys pour ung peu le toucher/ et ayder l'esperit des plus petis/ au .7. il est ainsi escrit: Il estoit convenable que nous eussions ung evesque/ sainct/
innocent/ et sans macule: lequel n'a point necessite de offrir tous les jours sacrifices: premierement pour ses pechez/ puis apres pour ceulx du peuple: car il a faict ce/
en se offrant une foys. Notamment il dit: En se offrant une foys. Car jamais ceste oblation ne fut ny ne sera reiteree/ ne aucune pareille. Item au .9. chapitre Christ
evesque des biens a advenir par son propre sang est entre une foys es sanctuaires. Voicy ou de rechief il dit que par se estre presente une foys/ redemption
eternelle est faicte. Parquoy il est evident que en nostre redemption ne avons besoing de telz sacrificateurs/ si nous ne voulons renoncer a la mort de Jesus christ.
Item au .10. chapitre. Voicy je viens: affin sire Dieu que je face ta volunte/ par laquelle volunte/ nous sommes sanctifiez par l'oblation une foys faicte du
corps de Christ. Et aussi le sainct esperit le testifie/ disant: je n'auray plus souvenance de leurs iniquitez: et la ou est remission d'icelles/ il n'y a plus d'oblation pour
le peche. Ce que par argument inevitable de Sainct Paul/ je monstre ainsi. Aux chapitres 5.7.8. et .10. des Ebrieux. Le sainct apostre dit: que pour l'imperfection des sacrifices
de l'ancienne loy/ falloit tous les jours recommencer jusque a ce que il en ayt este offert ung du tout parfaict: ce qui a este faict une foys par Jesus Christ. Donc je
demande a tous sacrificateurs: si leur sacrifice est parfaict ou imparfaict. S'il est imparfaict/ pourquoy abusent ilz ainsi le paovre monde? S'il est parfaict pour¬
quoy le fault il reiterer? Mettez vous en avant sacrificateurs/ et si vous avez puissance de respondre/ respondez.
Secondement
en ceste malheureuse messe on a provocque quasi l'universel monde a idolatrie publicque/ quand faulcement on a donne a entendre/ que soubz les
especes de pain et de vin/ Jesus christ corporellement/ reallement/ et de faict/ entierement et personnellement en chair et en os/ aussi grand et
parfaict come de present il est vivant/ est contenu et cache. Ce que la saincte escripture et notre foy pas ne nous enseigne/ mais du tout est au contraire. Car Jesus christ apres
sa resurrection est monte au ciel/ assis a la dextre de Dieu le pere tout puissant/ et de la viendra juger les vifz et les mortz. Aussi Sainct Paul aux Colos.3. escript ainsi.
Si vous estes resuscitez avec Christ cerchez les choses qui sont en hault/ ou Christ est seand a la dextre de Dieu. Il ne dit point cerchez Christ qui est a la messe/ ou
au sacraire/ mais au ciel. Parquoy il s'ensuit bien/ si son corps est au ciel/ pour ce mesme temps, il n'est point en la terre: et s'il estoit en la terre/ il ne seroit point au
ciel/ car pour certain jamais ung veritable corps/ n'est que en ung seul lieu pour une foys. Ce que Sainct Augustin a bien congneu quand en parlant de Jesus christ/
il a ainsi escript: Donec finiatur seculum sursum dominus est: sed tamen hic nobiscum est veritas domini. Corpus enim in quo resurrexit in uno loco esse oportet/ veritas autem ejus ubique
diffusa est. Item Fulgence escrit ainsi: Absens erat celo secundum humanam substantiam/ quum esset in terra/ et derelinquens terram/ quum ascendisset in celum: secundum vero
divinam et immensam substantiam/ nec celum dimittens quum de celo descendit/ nec terram deserens quum ad celum ascendit. Oultre nous avons infallible certification par
la saincte escripture Matth.24. que l'advenement du filz de l'homme quand il luy plairra partir du ciel/ sera visible et manifeste: et se aucun voue dict/ icy
est Christ/ ou la/ ne le croyez point. Jesus christ dit ne le croyez point/ et les sacrificateurs disent: Il le fault croyre. Disposez vous paovres idolatres a
recongnoistre vostre erreur/ et confesser verite/ ou en brief temps vous conviendra respondre a ung petit traicte/ lequel (Dieu aydant) sera compose particulie¬
rement de ceste presente matiere/ si clairement et apertement qu'il n'y aura femme ne enfant qui ne congnoisse vostre damnable cecite.
Tiercement/
iceulx paovres sacrificateurs pour adjouster erreur sur erreur ont en leur frenaisie dict et enseigne apres avoir souffle ou parle sur ce
pain que ilz prennent entre leurs doigtz/ et sur le vin qu'ilz mettent au calice qu'il n'y demeure ny pain ny vin, mais comme ilz parlent de
grans et prodigieux motz/ par Transsubstantiation/ Jesus christ est soubz les accidens du pain et du vin cache et enveloppe/ qui est doctrine des diables/
contre toute verite/ et apertement contre toute l'escripture. Et je demande a ces gros enchaperonnez ou ont ilz invente et trouve ce gros mot Transsubstantiation?
Sainct Paul/ Sainct Matthieu/ Sainct Marc/ Sainct Luc/ et les anciens peres n'ont point ainsi parle: mais quand ilz ont faict mention de la saincte Cene de Jesus christ/ ilz ont
apertement et simplement nomme le pain et le vin. Voyez Sainct Paul comme il escript: L'homme se espreuve soymesme/ il ne dit point voyse a ung tondu pour
estre esprouve/ mais il dit se espreuve soymesme: puis s'ensuyt/ et ainsi mangeusse de ce pain/ il ne dit point mangeusse le corps de Jesus christ qui est soubz
la semblance/ soubz l'espece ou apparence de pain/ mais apertement et purement il dit/ mangeusse de ce pain. Or est il certain que l'escripture ne use point de
deception/ et que en icelle il n'y a point de faintise/ donc il s'ensuyt bien que c'est pain. Item en ung autre lieu il est ainsi escript. Et ung jour de sabbat
quand nous estions assemblez pour rompre le pain. Ausquelz tant evidens passages la saincte escripture dit et prononce expressement estre pain/ non point
espece/ apparence/ ou semblance de pain. Qui pourra donc plus soubstenir/ porter/ et endurer telz mocqueurs/ telles pestes/ faulx antechristz? Lesquelz comme
presumptueux et arrogans/ selon leur ordinaire coustume/ ont este si temeraires et hardis/ de conclurre et determiner au contraire. Parquoy comme ennemys de
Dieu/ et de sa saincte parolle/ a bon droict on les doibt rejecter/ et merveilleusement detester.
Quartement/
le fruict de la messe est bien contraire au fruict de la saincte Cene de Jesus christ/ qui n'est pas de merveilles/ car entre Christ et Belial
il n'y a rien commun. Le fruict de la saincte Cene de Jesus christ est publicquement faire protestation de sa foy/ et en confidence certaine
de salut/ avoir actuelle memoire de la mort et passion de Jesus christ/ par laquelle nous sommes racheptez de damnation et perdition. Avoir aussi souvenance
de la grande charite et dilection dequoy il nous a tant aymez que il a baille sa vie pour nous/ et de son sang nous a purgez. Aussi en prenant tous d'ung pain
et d'ung breuvage/ nous sommes admonnestez de la charite et grande union en laquelle tous d'ung mesme esperit nous debvons vivre et mourir en Jesus
christ. Et cecy bien entendu resjouyst l'ame fidele/ la remplissant de divine consolation/ en toute humilite croissante en foy de jour en jour/ se exerceant en toute
bonte/ tres doulce et amiable charite. Mais le fruict de la messe est bien autre/ mesme comme experience nous demonstre/ car par icelle/ toute congnoissance
de Jesus christ est effacee/ predication de l'evangile rejectee et empeschee/ le temps occupe en sonneries/ urlemens/ chanteries/ ceremonies/ luminaires/ encense¬
mens/ desguisemens/ et telles manieres de singeries/ par lesquelles le paovre monde est comme brebis ou moutons miserablement entretenu et pourmene/ et par
ces loups ravissans/ mange/ ronge/ et devore. Et qui pourroit dire ne penser les larrecins de ces paillardz? Par ceste messe ilz ont tout empoigne/ tout destruict/
tout englouty/ ilz ont desherite princes et roys/ marchans/ seigneurs/ et tout ce que on peult dire/ soit mort ou vif. Par icelle ilz vivent sans soucy/ ilz n'ont
besoing de faire rien/ d'estudier encore moins/ que voulez vous plus? Il ne se fault donc esmerveiller se bien for ilz la maintiennent/ ilz tuent/ ilz bruslent/
ilz destruisent/ ilz meurtrissent comme brigans/ tous ceulx qui a eulx contredisent/ car aultre chose ilz n'ont plus/ que la force/ Verite leur fault/ Verite les
menasse/ Verite les suyt et pourchasse/ Verite les espouvante. Par laquelle briefvement seront destruictz. Fiat, Fiat, Amen.
¶ Articles ueritables sur les horribles/ grandz ⁊ importables abuz de la Messe papalle:
inuentee directement contre la saincte Cene de Iesus Christ.
Ie inuocque le ciel ⁊ la terre/
en tesmoignage de uerite: contre ceste pompeuse ⁊ orgueilleuse messe papalle/ par laquelle le mõde (si Dieu
bien tost ny remedie) est/ ⁊ sera totallement ruine/ abysme/ perdu ⁊ desole: quand en icelle nostre Seigneur est
si oultrageusemẽt blaspheme: ⁊ le peuple seduict ⁊ aueugle: ce que plus on ne doibt souffrir ny endurer. Mais affin que plus aysemẽt le cas soit dung chascun
entendu: par articles il conuient proceder.
Premierement/
a tout fidele chrestien/ est ⁊ doibt estre trescertain que nostre Seigneur ⁊ seul sauueur Iesus Christ cõme grand euesque ⁊ pasteur
eternellement ordõne de Dieu/ a baille son corps/ son ame/ sa uie/ ⁊ son sang pour nostre sanctification en sacrifice tresparfaict:
lequel ne peult/ ⁊ ne doibt iamais estre reitere par aucun sacrifice uisible: qui ne ueult entieremẽt renõcer a iceluy cõme sil estoit inefficax/ insuffisãt/ ⁊ impar
faict. Laquelle chose non seulement dire: mais aussi pẽser/ est horrible/ ⁊ execrable blaspheme. Et toutesfoys la terre a este/ ⁊ est encore de p̃sent en plusieurs
lieux chargee/ ⁊ rẽplie de miserables sacrificateurs: lesquelz cõme silz estoiẽt noz redẽpteurs se mettẽt au lieu de Iesus christ: ou se font cõpaignons diceluy/
disans: Quilz offrẽt a Dieu sacrifice plaisant/ ⁊ aggreable cõme celuy de Abraham/ Isaac ⁊ Iacob/ poͬ le salut tãt des uiuãs que des trespassez: laq̃lle chose
ilz font apertemẽt cõtre toute uerite de saincte escripture. Car par le grãd ⁊ admirable sacrifice de Iesus christ/ tout sacrifice exterieur et uisible est aboly et
euacue: ⁊ iamais aultre nest demoure. Ce q̃ ie dis est tresamplemẽt monstre en lepistre aux Hebrieux es chap̃. 7.9. ⁊ .10. lesq̃lz ie supplie a tout le mõde diligen
temẽt cõsiderer. Toutesfoys poͬ ung peu le toucher/ ⁊ ayder lesperit des plus petis/ au .7. il est ainsi escrit: Il estoit cõuenable q̃ noꝰ eussiõs ung euesq̃/ saĩct/
innocẽt/ ⁊ sans macule: leq̃l na point necessite de offrir tous les iours sacrifices: premieremẽt pour ses pechez/ puis apres poͬ ceulx du peuple: car il a faict ce/
en se offrãt une foys. Notãment il dit: En se offrant une foys. Car iamais ceste oblatiõ ne fut ny ne sera reiteree/ ne aucune pareille. Itẽ au .9. cha. Christ
euesque des biens a aduenir par son propre sang est entre une foys es sanctuaires. Uoicy ou de rechief il dit que par se estre presente une foys/ redemption
eternelle est faicte. Parquoy il est euident que en nostre redẽption ne auõs besoing de telz sacrificateurs/ si nous ne uoulõs renõcer a la mort de Iesus christ.
Item au .10. chap̃. Uoicy ie uiens: affin sire Dieu que ie face ta uolunte/ par laquelle uolunte/ nous sommes sanctifiez par loblation une foys faicte du
corps de Christ. Et aussi le sainct esperit le testifie/ disant: ie nauray plus souuenance de leurs iniqͥtez: ⁊ la ou est remissiõ dicelles/ il ny a plus doblation pour
le peche. Ce q̃ par argumẽt ineuitable de S. Paul/ ie mõstre ainsi. Aux chap̃. 5.7.8. ⁊ .10. des Ebrieux. Le saĩct apostre dit: q̃ pour limperfection des sacrifices
de lanciẽne loy/ falloit tous les iours recõmencer iusque a ce que il en ayt este offert ung du tout parfaict: ce qͥ a este faict une foys par Iesus Christ. Dõc ie
demãde a tous sacrificateurs: si leur sacrifice est parfaict ou imparfaict. Sil est imparfaict/ pourquoy abusẽt ilz ainsi le paoure mõde? Sil est parfaict pour
quoy le fault il reiterer? Mettez uous en auant sacrificateurs/ et si uous auez puissance de respondre/ respondez.
Secondement
en ceste malheureuse messe on a ꝓuocque quasi luniuersel mõde a idolatrie publicq̃/ quãd faulcemẽt on a dõne a entẽdre/ q̃ soubz les
especes de pain ⁊ de uin/ Iesus christ corporellemẽt/ reallemẽt/ ⁊ de faict/ entieremẽt ⁊ personnellemẽt en chair ⁊ en os/ aussi grãd ⁊
parfaict cõe de p̃sent il est uiuãt/ est cõtenu ⁊ cache. Ce q̃ la saĩcte escripture ⁊ nr̃e foy pas ne noꝰ enseigne/ mais du tout est au cõtraire. Car Iesus christ apres
sa resurrectiõ est mõte au ciel/ assis a la dextre de Dieu le pere tout puissãt/ ⁊ de la uiẽdra iuger les uifz ⁊ les mortz. Aussi S. Paul aux Colos.3. escript aĩsi.
Si uous estes resuscitez auec Christ cerchez les choses qͥ sont en hault/ ou Christ est seand a la dextre de Dieu. Il ne dit point cerchez Christ qͥ est a la messe/ ou
au sacraire/ mais au ciel. Parquoy il sensuit bien/ si sõ corps est au ciel/ pour ce mesme tẽps, il nest point en la terre: ⁊ sil estoit en la terre/ il ne seroit point au
ciel/ car pour certain iamais ung ueritable corps/ nest q̃ en ung seul lieu pour une foys. Ce que S. Augustin a bien cõgneu quãd en parlãt de Iesus christ/
il a ainsi escript: Donec finiatur seculum sursum dñs est: sed tamen hic nobiscum est ueritas dñi. Corpus enim in quo resurrexit in uno loco esse oportet/ ueritas autẽ eius ubiqꝫ
diffusa est. Item Fulgence escrit ainsi: Absens erat celo secundum humanam substantiã/ quum esset in terra/ ⁊ derelinquẽs terram/ quum ascẽdisset in celum: secundum uero
◊iuinam ⁊ immẽsam substantiã/ nec celum dimittens quum de celo descendit/ nec terram deserens quum ad celum ascendit. Oultre nous auõs infallible certification par
la saincte escripture Matth.24. que laduenement du filz de lhomme quand il luy plairra partir du ciel/ sera uisible ⁊ manifeste: ⁊ se aucun uoue dict/ icy
est Christ/ ou la/ ne le croyez point. Iesus christ dit ne le croyez point/ ⁊ les sacrificateurs disent: Il le fault croyre. Disposez uous paoures idolatres a
recõgnoistre uostre erreur/ ⁊ confesser uerite/ ou en brief temps uous cõuiendra respõdre a ung petit traicte/ lequel (Dieu aydant) sera cõpose particulie¬
rement de ceste presente matiere/ si clairemẽt ⁊ apertement quil ny aura femme ne enfant qui ne congnoisse uostre damnable cecite.
Tiercement/
iceulx paoures sacrificateurs pour adiouster erreur sur erreur ont en leur frenaisie dict et enseigne apres auoir souffle ou parle sur ce
pain que ilz prennẽt entre leurs doigtz/ ⁊ sur le uin quilz mettent au calice quil ny demeure ny pain ny uin, mais cõme ilz parlent de
grans ⁊ prodigieux motz/ par Transsubstantiation/ Iesus christ est soubz les accidens du pain ⁊ du uin cache ⁊ enueloppe/ qͥ est doctrine des diables/
cõtre toute uerite/ ⁊ apertement cõtre toute lescripture. Et ie demãde a ces gros enchaperõnez ou ont ilz inuẽte ⁊ troune ce gros mot Trãssubstãtiation?
S. Paul/ S. Matthieu/ S. Marc/ S. Luc/ ⁊ les anciẽs peres nont point ainsi parle: mais quãd ilz ont faict mẽtion de la saincte Cene de Iesus christ/ ilz ont
apertement ⁊ simplement nõme le pain ⁊ le uin. Uoyez S. Paul comme il escript: Lhomme se espreuue soymesme/ il ne dit point uoyse a ung tondu pour
estre esprouue/ mais il dit se espreuue soymesme: puis sensuyt/ ⁊ ainsi mangeusse de ce pain/ il ne dit point mangeusse le corps de Iesus christ qui est soubz
la semblance/ soubz lespece ou apparence de pain/ mais apertement ⁊ purement il dit/ mangeusse de ce pain. Or est il certain que lescripture ne use point de
deception/ ⁊ que en icelle il ny a point de faintise/ donc il sensuyt bien que cest pain. Item en ung autre lieu il est ainsi escript. Et ung iour de sabbat
quand nous estions assemblez pour rõpre le pain. Ausquelz tant euidens passages la saincte escripture dit ⁊ prononce expressement estre pain/ non point
espece/ apparence/ ou semblance de pain. Qui pourra donc plus soubstenir/ porter/ ⁊ endurer telz mocqueurs/ telles pestes/ faulx antechristz? Lesquelz cõme
presumptueux ⁊ arrogans/ selon leur ordinaire coustume/ ont este si temeraires et hardis/ de conclurre ⁊ determiner au contraire. Parquoy cõme ennemys de
Dieu/ et de sa saincte parolle/ a bon droict on les doibt reiecter/ et merueilleusement detester.
Quartement/
le fruict de la messe est bien contraire au fruict de la saincte Cene de Iesus christ/ qui nest pas de merueilles/ car entre Christ ⁊ Belial
il nya rien commun. Le fruict de la saincte Cene de Iesus christ est publicquemẽt faire protestation de sa foy/ ⁊ en confidẽce certaine
de salut/ auoir actuelle memoire de la mort ⁊ passion de Iesus christ/ par laquelle nous sommes racheptez de dãnation et perdition. Auoir aussi souuenance
de la grande charite et dilection dequoy il nous a tant aymez que il a baille sa uie pour nous/ et de son sang nous a purgez. Aussi en prenãt tous dung pain
⁊ dung breuuage/ nous sommes admonnestez de la charite ⁊ grande union en laquelle tous dung mesme esperit nous debuons uiure et mourir en Iesus
christ. Et cecy bien entendu resiouyst lame fidele/ la remplissant de diuine cõsolation/ en toute humilite croissante en foy de iour en iour/ se exerceant en toute
bonte/ tresdoulce et amiable charite. Mais le fruict de la messe est bien autre/ mesme comme experiẽce nous demonstre/ car par icelle/ toute cõgnoissance
de Iesus christ est effacee/ predication de leuangile reiectee ⁊ empeschee/ le temps occupe en sonneries/ urlemens/ chãteries/ ceremonies/ luminaires/ encense¬
mens/ desguisemẽs/ ⁊ telles manieres de singeries/ par lesquelles le paoure monde est cõme brebis ou moutons miserablemẽt entretenu ⁊ pourmene/ et par
ces loups rauissans/ mãge/ ronge/ ⁊ deuore. Et qui pourroit dire ne pẽser les larrecins de ces paillardz? Par ceste messe ilz ont tout empoigne/ tout destruict/
tout englouty/ ilz ont desherite princes ⁊ roys/ marchans/ seigneurs/ ⁊ tout ce que on peult dire/ soit mort ou uif. Par icelle ilz uiuent sans soucy/ ilz nont
besoing de faire rien/ destudier encore moins/ que uoulez uous plus? Il ne se fault donc esmerueiller se bien for ilz la maintiennẽt/ ilz tuent/ ilz bruslent/
ilz destruisent/ ilz meurtrissent comme brigans/ tous ceulx qui a eulx contredisent/ car aultre chose ilz nont plus/ que la force/ Uerite leur fault/ Uerite les
menasse/ Uerite les suyt et pourchasse/ Uerite les espouuante. Par laquelle briefuement seront destruictz. Fiat, Fiat, Amen.
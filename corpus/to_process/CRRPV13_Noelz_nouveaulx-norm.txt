¶ Noelz nouveaulx.
¶ Musiciens amateurs des Cantiques/
Au nom de dieu/ chantez noelz nouveaulx/
Lesquelz sont faictz sur les vieulx et antiques:
Je vous supply/ delaissez les lubriques:
Ne chantez point brayant comme noz veaulx/
Glorieux chantre/ ne vault point deux naveaux
Recordez vous que Dieu veult l'humble coeur
En foy contrict. Note cela chanteur.
Psalme.112.
Humbles enfantz/ pleins de mansuetude
Si vous voulez/ avoir loz et renom
Faictes debvoir/ de mettre vostre estude
De collauder/ du hault seigneur le nom.
¶ Rondeau aux lecteurs.
Mettez voz coeurs/ a chanter vers et carmes/
Avec accordz spirituelz/ en larmes/
La seule voix/ rien ne faict envers Christ:
Il fault avoir un coeur/ par foy contrict
Nous vainquerons Satan et ses alarmes.
Grace et pardon/ aurez si estes fermes/
Retournez vous a Christ/ et a ses armes
En invoquant l'ayde du Sainct esprit
Mettez voz coeurs/ a chanter vers et carmes.
Sans batailler/ par assaulx et vacarmes
Nous ne povons tant soyons fors gensdarmes
Couronne avoir/ ainsi est il escript:
Mais noz armes sont de foy et d'esprit/
Pour mettre a fin/ mes propos et mes termes:
Mettez voz coeurs a chanter vers et carmes.
Y ME VINT MAL
A GRE
¶ Noel nouveau sur le chant
Conditor alme siderum.
G¬
Rand conditeur de tous les cieulx/
Lumiere eternelle aux croyantz/
Aigneau de Dieu tres precieux/
Exauce la voix des priantz.
¶ Mon doulx Jesus tu fus recors
De nous pecheurs/ en temps certain:
Tu as baille ton ame et corps
Pour sauver tout le genre humain.
¶ Dedens le ventre virginal/
L'esprit forma un corps parfaict:
Lequel a porte nostre mal:
En effaceant nostre forfaict.
¶ A son nom ployons noz genoulx/
Devant luy nous humiliantz.
Par luy nous serons sauvez tous
De Satan/ et de ses liens.
¶ O Jesus Christ: juge avenir/
Deffends nous et garde en tous temps:
Tu es seul qui poeux subvenir
A tes servantz: ainsi l'entends.
¶ Louenge en soit/ a un seul Dieu:
Auquel on doibt gloire et honneur:
En le servant/ tout temps et lieu:
Car il est des seigneurs: seigneur.
¶ Chantons noel joyeusement
Par la parolle de Jesus:
Car toute creature ment/
Fors que luy seul qui est la sus.
¶ Autre noel nouveau sur le chant
Jouvenette si vous m'aymez etc.
A¬
Me doulcette/ esveille toy/
Chante noel joyeusement
D'un coeur gaillard/ sans nul esmoy:
Et contemple devotement
Le doulx aigneau/
Et chante nau:
Non seulement de bouche et voix/
Chante le noel que tu voys.
¶ Mon dieu/ ne me vueille punir
De mes pechez en ta fureur/
Ne contre moy rigueur tenir:
Ains monstre moy grace et faveur/
Malade suis/
Rien je ne puis/
Sans vous mon roy Emmanuel
Au nom duquel/ chante noel.
¶ Ma paovre ame a turbation
Par Satan/ et par ses assaux.
Mais j'attends consolation/
Et allegement de mes maulx:
Jusques a quand?
Attends tu tant/
Delivre moy d'iniquite/
Bien scay que ne l'ay merite.
¶ Hors de peche retire moy/
Auquel long temps j'ay dormy mort:
Je sens un vers sans nul requoy
Dedans mon coeur/ qui picque et mort:
Roy D'israel/
Filz de Noel/
Aye de moy le souvenir/
Tousjours my fault sans toy languir.
¶ J'ay travaille/ et faict grands pleurs
Toutes les nuictz dedans mon lict/
En gemissant/ pour mes douleurs/
Pour mon peche: pour mon delict/
Moy estant mis/
Entre ennemys/
A nul qua toy je n'ay recours.
Viens donc seigneur/ viens et accours.
¶ Fuys t'en de moy maudict Satan/
Et vous tous ses meschantz suppos:
Je veulx servir mon Dieu c'est an
Et tous les jours: mais en propos
Sans varier/
Ne sans changer/
Aussi il orra ma chanson/
Et mon souspir: de coeur sans son.
¶ Mes bons amys/ chantons trestous
A Jesus Christ: Noel en coeur
Le doulx Jesus/ est nay pour nous:
Jesus/ c'est a dire sauveur/
Noel chantons/
Gringuelotons/
Requerons pardons de noz maulx/
Et nous serons faictz tous nouveaux.
¶ Noel nouveau sur le chant
Vivray je tousjours en soucy/
Par vous ma tres loyalle amye.
C¬
Hantons noel/ noel/ noel
A l'honneur du filz de Marie/
Laquelle l'ange Gabriel
Vint saluer: Or je te prie
Entends a moy/
Car le hault roy/
Par doulx accordz
Veut habiter/
Et figurer/
En toy un corps.
¶ La vierge dit: Ambassadeur
Comment en moy/ ce poeut il estre?
L'ange respond: Le hault seigneur
Cela fera/ par sa main dextre:
T'en obumbrant/
Auras enfant/
Filz de David:
Emmanuel/
Son pere est El/
Qui me l'a dit.
¶ Il est le vray Athanatos/
Sother/ Elohyn/ Saday/
Jehouah/ Ja/ et Theos
Autophies/ Adonay/
Tout ce qu'il veut
Faire le poeut:
Or croy cela
De coeur parfaict
Qu'il sera faict:
Car Dieu dit la.
¶ La saincte vierge souspiroit
Disant/ Ange: voyci l'ancelle
Du seigneur Dieu/ lequel pourroit
A son plaisir ordonner d'elle:
A luy me rends/
Et si l'attends/
Qu'il vienne en moy/
Plein de tout bien/
Je ne suis rien/
Ainsi le croy.
¶ Alors le sainct esprit forma
Un corps/ en la fille D'adam:
Mais sans peche/ qui la forme a
D'un filz promis a Abraham/
C'est Jesus Christ/
Duquel escrit/
A Daniel/
Qu'il est sauveur/
Or par doulsceur
Chantons Noel.
¶ Nous avons bien occasion
De chanter en grand melodie
Noel: Car par sa passion
Christ a guery la maladie/
En son pur sang/
Qui est l'estang/
Ou est purge
Son filz eleu/
Comme j'ay leu/
Verbe abbrege.
¶ Autre Noel nouveau sur le chant
Amy souffrez que je vous ayme.
C¬
hantons Noel par voix seraine/
Le filz de Dieu: nostre sauveur
Nostre advocat/ et protecteur
A prins pour nous nature humaine.
¶ Adam nous avoit mis en peine
Par son peche/ et son malheur:
Mais Jesus Christ nostre seigneur
Nous voeut sauver par foy certaine.
¶ Sa mere estoit dame haultaine
Fille a David/ le roy d'honneur:
Jesus son filz est grand donneur/
Demandons luy la bonne estraine.
¶ Allons par foy a son domaine/
Nul que luy n'y est conducteur/
Il est nostre souverain pasteur/
Mediateur/ et capitaine.
¶ Allons apres le porte enseigne:
Laissons l'homme qui est menteur/
Allons a Christ/ c'est le plus seur:
Car luy seul verite enseigne.
¶ Il nous appelle/ en voix benigne:
Viens t'en a moy/ paovre pecheur
Et je te seray soullageur:
Croyons cela/ c'est sa doctrine.
¶ Chantons noel toute sepmaine
Roger tu feras la teneur/
Et Thomin la contreteneur/
Voila comment le chant se maine.
¶ Allons querir nostre voisine:
Car chascun doibt estre enseigneur
De verite: de paour d'erreur
Annonceons donc/ ceste gesine.
¶ Par grace en foy sans faire mine
Christ veult sauver/ en grand doulceur
Tous les pecheurs/ contrictz en coeur:
Comme sainct Paul le determine.
¶ Autre Noel nouveau sur le chant
N'a tu point veu la Peronnelle.
C¬
Hantons noel du filz Marie/
Par doulx accord spirituel/
Elle n'en sera point marrie:
Chantons noel/ noel/ noel.
¶ Sa mere estoit vierge pucelle/
Qui tousjours fit son mandement:
Pour l'honnorer faisons comme elle/
Servons a son filz seulement.
¶ Il l'a remply de toute grace/
Gloire et honneur/ a Dieu en soit:
Retournons nous devers sa face/
A luy tout seul cela on doibt.
¶ Marie est temple et tabernacle/
Auquel Jesus Christ reposa:
En nous est faict un tel miracle/
S'ainsi par foy croyons cela.
¶ Je croy qu'au ciel/ n'a nulle dame
Qui ayme Dieu/ de meilleur coeur:
Qui en dit mal/ ou la diffame/
Il est meschant et un menteur.
¶ Ton redempteur/ O bien heures
Tu as conceu/ et l'alaictas:
Mais vierge tu es demouree/
Neuf moys en ton corps le portas.
¶ Tu es en Syon confermee/
Je dis en contemplation/
Ton filz t'a tousjours bien gardee/
Comme fille d'election.
¶ Dame haulte plus que Cypres/
Par foy en Christ tu as repos/
Nous l'attendons aussi apres/
Dieu faict des siens a son propos.
¶ Nous chanterons rendantz louenge
A un seul Christ Noel Noel/
Car il n'y a ny sainct ny ange
Qui fut jamais Emmanuel.
¶ Chantons Noel a nostre espoux
Par foy en luy nostre ame est pure
De chanter chascun soit jaloux
D'un chant de coeur qui tousjours dure.
¶ Autre Noel nouveau sur le chant
Si de bon coeur vous ayme.
C¬
Hantons je vous en prie
Noel joyeusement
De Christ filz de Marie
Nay temporellement:
Chantons Noel Noel/
Pour le roy eternel/
A sa nativite:
Nous a donne liesse/
Et a grace invite.
¶ Marie sans tristesse
Enfanta Jesus Christ:
Puis le mis en la cresche/
Ou grand froid il souffrit:
C'estoit pour nous sauver/
Et noz debtes payer:
Croyez pour vray cela/
L'ange ce beau miracle/
Aux pasteurs ne cela.
¶ Voyez le tabernacle
Voyez le commun lieu
C'est ung paovre habitacle
Pour le vray filz de Dieu
D'ages y sont venuz
Et de loing accouruz
Pour adorer l'enfant
D'or/ d'encens/ et de myrrhe.
La foy signifiant.
¶ Toy chrestien admire
Ceste nativite
Regarde bien et mire
La grande humilite
Du filz de Dieu vray roy:
Doubz luy humilie toy/
Luy demandant pardon:
Car nostre chair a prinse
Par amour/ non par don.
¶ Robin et toy Denyse/
En voz communs propos
Ne faictes point devise
Quand estes a repos
Que de nostre seigneur
Certes c'est le meilleur
Il sera avec vous
Car c'est son evangile,
Croyons cela trestous.
¶ Autre Noel nouveau sur le chant
Las que faictes vous de mon coeur
Ma dame qui le gardez tant.
C¬
Hantons noel noel noel/
Tous chrestiens fidelement/
En l'honneur du roy supernel:
Qui fut faict nostre sauvement
Le filz de dieu omnipotent:
A prins pour nous humanite:
De laquelle tant humblement
Obumbra sa divinite.
¶ Pour le peche que Adam commist
Tous feusmes a perdition:
Car entre nous et Dieu/ il mist
Grand discord et dissention/
Dont de salut privation
Eurent Adam et ses enfantz/
Et fut en desolation
Le monde plus de cinq mille ans.
¶ Misericorde et Verite/
Eurent de nous compassion:
C'est Dieu qui par grand Charite/
Traicta nostre redemption:
Et la deliberation
Fut faicte au ciel a Gabriel
Que pour nostre salvation
Le filz seroit homme mortel.
¶ Gabriel fut l'ambassadeur/
De ce mystere sumptueux:
Et a Marie en grand honneur
Fit le message merveilleux/
Disant: Le filz du roy des cieulx
Met son amour si fort en vous/
Que de vostre sang gracieux
Prendra corps mortel pour nous tous.
¶ La vierge s'esbahit comment
Ceste parolle estre pourroit/
Disant que d'homme attouchement
Ravoit eu: et jamais n'auroit/
Mais que a Dieu la servante estoit
Pour obeyr a son credit:
Et puis que ainsi a Dieu plaisoit
Ce fut faict comme il avoit dit.
¶ Par la vertu du sainct esprit/
A ce mot de credulite
Conceut son sauveur Jesus christ/
La vierge en son integrite:
Et quand par neuf moys l'eust porte/
En Bethleem tres purement/
Sans corrumpre virginite/
Elle enfanta divinement.
¶ Au naistre de ce nouveau roy/
On a veu signes merveilleux:
L'estoille luyst: en bel arroy/
Les sages sont venuz joyeux:
Les anges chantz melodieux/
Ont faict: en annonceant la paix/
A la venue au dieu des dieux
Ce qu'on n'avoit ouy jamais.
¶ Les sages tres parfaictz en sens
Ont adore le filz de Dieu:
En apportant/ or/ myrrhe/ encens/
Comme recite sainct Matthieu:
Et les pasteurs venuz au lieu/
En la cresche l'ont trouve mis/
Et recline tout au millieu:
Notez bien cela mes amys.
¶ Les sages s'en sont retournez
En leurs pays joyeusement:
A herodes ne sont allez/
Dont il est trouble grandement:
Et les pasteurs ont dit comment
Le verbe divin estoit ne/
On s'esbahist du preschement/
Et en est on tout estonne.
¶ O roy des cieulx Dieu eternel
De tout le monde plasmateur:
Par le moyen de l'enfant bel/
Lequel seul est mediateur/
Faictz nous pardon: C'est le sauveur
Lequel est mort pour les humains
Au nom duquel chantons de coeur
Noel noel/ a joinctes mains.
¶ Autre Noel nouveau sur le chant
O paovre tresorier.
C¬
Hantons noel noel
En toute diligence
Le sainct et juste et bel/
Congnoissant sa souffrance/
Et indigence/
Desiroit ce beau jour/
Plein de plaisance/
Chantons nau sans sejour.
¶ Quand Marie enfanta
Le filz de Dieu le pere/
Presens on luy porta:
Ainsi debvons nous faire
Pour tout affaire:
Il demande ung coeur net/
Or ne differe
Robin chanter naulet.
¶ Jacquette et toy Margot/
Faictes chantz armoniques/
Non pas comme ung cagot:
Mais de voix autentiques/
Et angeliques:
Car Jesus Christ est ne/
Motz veridiques/
Sans luy tout est damne.
¶ Graces a luy rendons/
De coeur/ de voix/ et dame/
Et salut attendons
De luy: car c'est blaspheme
Dire que femme
Puisse donner repos:
Cil est infame
Qui soustient ces propos.
¶ Quel sainct est mort pour nous?
Tout homme est au deluge
De mal: s'il n'est rescoux
Damne sera du juge/
Christ ton refuge
Sera tout temps et lieux/
Et ton confuge/
Certes c'est pour le mieulx.
¶ Quand donc tu as pardon
De ton mal et misere:
C'est par la passion
De Jesus Christ ton frere/
Roy debonnaire/
Duquel provient salut:
Car satisfaire
Pour nous nul ne valut.
¶ Noel sur le chant faulte d'argent etc.
F¬
Aulte de foy c'est erreur non pareille/
Si je le dis las je scay bien pourquoy:
Car qui n'a foy/ jamais n'est a requoy
De son esprit dont point ne m'esmerveille.
¶ L'homme sans foy tousjours commet follie/
Et si ne poeut jamais rien meriter/
Par franc vouloir/ helas mais irriter
Le doulx Jesus/ qui les pecheurs dessie.
¶ Si le seigneur la maison ne edifie/
En y mettant de sa grace la main/
Perdent leurs temps et labeurent en vain/
Ceulx qui la font/ je le vous certifie.
¶ Aussi celuy qui n'a de dieu la grace/
Labeure en vain/ car par nul de ses fais
En paradis aller/ ne poeut jamais
Pour gloire avoir et contempler sa face.
¶ Que ferons nous doncques bergeronnettes
Pour avoir part avec le roy des roys?
Chantons noel/ noel par doulx arroys/
Et l'exprimons par foy et oeuvres nettes.
¶ Par la vertu de sa saincte evangile/
Serons sauvez et aurons paix en nous/
Et en croyant a Jesus nostre espoux/
De ce chantons noel par champs et vile.
¶ Autre Noel nouveau sur le chant
L'autre jour jouer m'alloye
Au joly boys pour mon plaisir.
C¬
hantons noel tous en grand joye/
A servir Christ/ prenons plaisir:
C'est verite/ la vie/ et voye:
Qu'on doibt ca bas suyvre et tenir:
Il est notoire.
Chantons Noel
A l'honneur du grand roy de gloire.
¶ Tu es vray dieu/ aussi vray homme/
Du roy David es descendu/
Pour nous sauver pour toute somme/
Par toy pardon nous est rendu/
Aussi ta grace/
Jesus sauveur
Retourne a nous ta saincte face.
¶ Tu as este mis en la cresche
Et visite/ des pastoureaux
Et l'estoille/ les sages dresse
Qui sont venuz sur grandz chameaux
Pour faire offrande
A toy seigneur
De mes pechez pardon demande.
¶ Huyct jours apres/ tu fus au temple:
Entre pecheurs/ la circoncis
Pour nous laisser le sainct exemple
Qu'en nous peche/ doibt estre occis:
C'est chose seure/
Sainct innocent
Fault il que pour nous tous tu meure.
¶ Autre chemin ont prins les sages
Pour retourner/ en leurs pays.
Herode a faict/ maintz grandz outrages:
Car les enfantz/ a mort a mis
Quel satellite?
Seigneur puissant
Tu fus porte droit en Egypte.
¶ Douze ans apres ta naissance
Fus au millieu/ des grandz docteurs:
Lesquelz sont de ta sapience
Moult esbahis/ dedans leurs coeurs:
Car ta doctrine/
Vray filz de dieu
Estoit celeste et tres divine.
¶ Trente troys ans/ avoys en eage
Quand tu souffris la passion/
Pour sauver tout l'humain lignage
Croyant la resurrection:
Sans vitupere/
Mais maintenant
Tu siedz a la dextre du pere.
¶ De la tu doibs venir au monde
Pour les mortz et les vifz juger
Misericorde en toy abonde/
En quoy tu veux les tiens sauver:
Tu as justice/
Mon advocat
Au jugement/ soys moy propice.
¶ O Jesus auquel on doibt croyre/
Si ton sermon est entendu:
Tu ne veulx d'oeuvre meritoire
Que paradis nous soit vendu:
Mais qu'on le baille
A tous pour neant
Sans en payer denier ny maille.
¶ Autre Noel sur le chant: Princes
vueillez nous pardonner. ¶ Et sur le
chant Helas que vous a faict mon coeur.
R¬
Esveillez vous gentilz pasteurs
Chantez melodieusement
Femmes/ enfantz/ et serviteurs/
Fairez chanter pareillement:
Notez la facon/ et comment
Vous chanterez:
En sainct Matthieu expressement
Il est escript/ Ainsi direz
¶ Nostre pere qui es es cieulx
Sanctifie soit ton sainct nom/
Et ton royaume precieux
Nous adviengne/ fais nous en don:
Pere tres sainct/ pere tres bon/
Nous tes enfantz
De toy seul attendons pardon/
Tu l'as promis aux vrays croyantz.
¶ Soit accomply le vouloir tien
En la terre/ comme est au ciel:
Et nostre pain cottidien
Donne nous O pere eternel
Aussi le pain spirituel/
Qui est la foy
En Christ ton filz coeternel/
Lors suis mangeant/ quand je le croy.
¶ Pardonne nous tous noz pechez/
Ainsi que nous les pardonnons
A ceux qui nous ont offensez:
En Jesus Christ l'exemple avons/
Pardonnant aux juifz felons:
O pardonneur
De toy tout seul grace attendons/
Pour parvenir au parc d'honneur.
¶ Nostre seigneur ne nous induitz
Nulle fois en tentation/
Si par Satan sommes seduitz/
Oste nous de seduction/
Par ta forte protection/
Delivre nous/
Ou nous irions sans fiction
A la damnation trestous.
¶ Pour nous delivrer de cela/
Ton filz Jesus est nay pour tous/
En temps certain se revela
Nostre sauveur et nostre espoux/
Lequel soustint pour nous les coups
Le doulx aigneau/
Fut mis a mort des cruelz loups
Pour nous sauver/ Or chantons nau.
¶ Autre Noel nouveau sur le chant
Tous les regretz quoncques furent
au monde etc.
T¬
Ous les pasteurs qui regentez le monde
Regardez bien/ en quel chemin et voye
Vous conduysez/ moutons et de quelle unde
Les abreuvez/ rien n'est que dieu ne voye.
¶ Nourrissez les du pain qu'on faict et fonde
Des sainctz escriptz/ gardez vous bien qu'on
ne oye
De voz bouches/ sortir parolle immude/
Tous voz propos seront en saincte joye.
¶ Chantez noel/ noel en voix profonde/
Et delaissez de voz chantz prendre proye:
Gardez vous bien que le loup ne confonde
Brebis/ moutons/ poulle/ chappon et oye.
¶ Aucuns de vous ont relaxe la bonde
A tout peche/ pour dieu qu'on y pourvoye:
Car tout le mal/ qui au brebis abonde
Souvent provient/ du pasteur qui desvoye.
¶ Apollo vient/ lequel par sa faconde
Faict endormir Argus soubz la soulsoye
Puis Apollo/ accourt qui de sa fonde
Le met a mort/ on a bien froit soubz saye
¶ Paovres pasteurs/ voici ou je me fonde
Suyvez Jesus/ qui jamais ne forvoye
De luy tout bien et tout honneur redonde:
Allez a luy par foy/ il vous convoye.
¶ Autre Noel sur le chant de l'hymne:
Verbum supernum prodiens.
V¬
Erbe divin/ verbe eternel/
Qui es venu pour les humains:
A ton honneur chantons Noel
Joyeusement et soir et mains.
¶ Illumine mon paovre coeur/
Tu es l'illumination/
Et le salut a tout pecheur
A toute gent et nation.
¶ Aussi tu es le protecteur/
Le defenseur et le support/
Pour soustenir ton serviteur/
Si Satan luy veult faire effort.
¶ Quand gens pervers de rage pleins
Viendront cuydantz me despecher/
A toy iray par vaulx et plains/
Devotement secours cercher.
¶ Par toy seront debilitez
Mes ennemys/ et sans povoir
Je ne crains leurs subtilitez/
Si je puis en toy foy avoir.
¶ Si leurs chasteaulx sont contre moy/
J'entendz toute tentation/
Je n'en prendray/ soucy nesmoy:
Car je suis ta plantation.
¶ Si je voy batailles lever
Contre moy par mes ennemys/
Tu es fort pour me relever/
Quand j'ay mon espoir en toy mis.
¶ J'ay demande a mon seigneur
Une chose de coeur parfaict/
C'est qu'il me doint maison d'honneur/
Pour le merite qu'il a faict.
¶ Or faict en soit son sainct vouloir/
Non point le mien/ qui ne vault rien/
Et qui de soy ne poeut valoir
Chose qui soit/ je l'entends bien.
¶ Gaultier/ Robin/ et toy Margot/
Voyla qu'on doibt croyre et chanter/
Non point sans foy comme ung bigot/
Qui ne faict rien que barbotter.
¶ Autre Noel nouveau sur le chant
A l'ombre d'un buyssonnet
A l'ore d'une saulsoye.
J¬
'Ouys chanter l'angelot
A l'ore d'une saulsoye/
Qui disoit vien t'en Guillot
Vers Bethleem prendre voye/
Et la verras (beny soye)
Le filz de Dieu nouveau ne/
Il vient pour te mettre en joye/
Ne crains point d'estre damne.
¶ Alors prins mon palletot/
Et Taupin le chien qu'avoye/
Puis joue de mon flaiot
La chanson que ouy j'avoye/
Doulcement je la chantoye/
Lon temps l'ay demene:
Car souvent je repetoye
Je ne crains destre damne.
¶ Raison pourquoy? l'aignelot
Est venu oster la proye
A Satan et Astaroth:
Par l'aigneau/ Christ j'entendoye/
Au nom duquel je seroye
Sauve/ comme est ordonne:
Pour ce que my attendoye/
Je ne crains destre damne.
¶ Adonc survint ung cagot/
En disant que je mentoye/
Tu auras (dist) ung fagot
Pour te rostir comme une oye:
Si tu as force monnoye/
Fais qu'il soit a moy donne/
Quand d'argent tu nous pourvoye
Ne crains point destre damne.
¶ Je luy donnay d'un sabot
Sur le chief/ comme vouloye:
Disant/ maistre coquenot
Si par vous sauve j'estoye
En vain Christ sauveur auroye/
Quand je leuz bien blasonne
Finalement luy disoye
Je ne crains destre damne.
¶ Autre Noel nouveau sur le chant
Dieu gard de mon coeur la tres gente
Gente de corps et de facon.
M¬
Oderateur/ qui tout regente
A toy soit la gloire et honneur/
L'homme n'est que chair pestilente/
Ingrat/ meschant/ remply d'horreur:
N'est ce point donc grand deshonneur/
Glorifier telle vermine?
Roy eternel/ oys ma clameur:
Et ton aureille a moy encline.
¶ Nous te louons dieu plein de grace
Et confessons par vive foy/
Et l'exprimons en toute place/
Croyantz que seul es nostre roy/
A toy honneur faict le charroy
Des cherubins et des puissances/
Disant Sainct/ sainct/ sainct par arroy/
Et par motez pleins d'accordances.
¶ Au chrestien il est notoire
Que terre et cieulx/ sont de toy pleins/
Et la maieste de ta gloire/
Redonde par montz et par plains/
De ton hault ciel/ oys noz complains/
Et noz desirs et noz prieres:
A toy nous essevons noz mains/
Ne regarde point noz manieres.
¶ La glorieuse compaignie
Des apostres/ a grand desir
De te louer en melodie/
Les prophetes prendront plaisir/
Le confesseur et le martyr:
Et tous les sainctz de ton eglise/
Lesquelz t'ont voulu seul choisir/
Te loueront sans nulle feintise.
¶ Tu es le pere venerable/
Pere tres sainct/ pere tres bon/
Ton sainct filz/ le verbe ineffable
Nous a cy bas presche ton nom/
Et revele en son sermon/
Ton sainct esprit nous le faict croyre/
Pere plus doulx que balsamum/
Aye de nous tousiours memoire.
¶ O Jesus Christ auquel je crye/
Tu n'as point eu honte/ ne horreur
De prendre chair dedans Marie
Pour delivrer Adam d'erreur/
Tu as prins l'habit d'un pecheur/
En demourant en innocence/
De la mort aussi fus vainqueur/
Par amour et obedience.
¶ Tu as ouvert le lieu celeste
Par ta passion et ta mort/
Troys jours apres te manifeste
Aux tiens/ en leur donnant confort:
Satan tu vainqs et son renfort/
Par victoire spirituelle:
Ce nous doibt estre reconfort
Que foy nous faict victoire telle.
¶ Tu es assis aupres du pere/
A la dextre de equalite:
En toy mon dieu tout sainct espere:
Car il entend la verite/
Tu es par tout en deite/
Mais ton sainct corps a ung lieu propre:
Car es haultz cieulx il est monte
Tout clair/ et non vestu de pourpre.
¶ Tu reviendras un jour au monde/
Pour juger les bons et mauvais:
Adonc en la fosse profonde/
Portantz de mal le pesantz fais/
Seront jettes/ tous les infectz:
Et les eleuz en moult grand joye/
Avecques toy seront refais:
Car ainsi tu les y convoye.
¶ Noel nouveau sur le chant
Le cueur est mien qui oncques
ne fut pris etc.
T¬
Oute ma vie en la foy bien appris:
Je chanteray noel: a longue allaine/
Chantez Robin/ Jaquet et Magdaleine/
De bien chanter/ ne serez pas repris.
¶ L'honneur de dieu/ en voz chantz soit compris/
Considerez que Christ en bonne estraine
A respandu pour la nature humaine/
Son digne sang: qui n'avoit rien mespris.
¶ Huyct jours apres qu'il vint en ce pourpris
Il fut porte/ au temple sainct et digne
La circoncis/ puis presente/ en signe
Qu'estoit nostre rancon: et nostre prix.
¶ Il fut nomme Jesus: nom de sauveur/
Nom au seul quel/ on doibt avoir fiance:
Nom merveilleux/ et nom plein de puissance/
Duquel David chantoit/ en grand doulceur.
¶ O seigneur dieu/ seigneur sainct en Syon/
Combien ton nom/ dessus toute la terre/
Est admirable/ car par luy l'humain genre/
Sera sauve/ du rugissant lyon.
¶ Or ton sainct nom plus hault que tous les cieulx
Est esleue: en claire refulgence/
En grand honneur/ et en grande excellence/
Comme appartient a toy/ le dieu des dieux.
¶ Pour te louer maugre tes ennemys/
Des purs enfantz/ tu as ouvert la bouche/
Ce qui a faict/ au faulx diable farouche
Confusion: car a mort tu l'as mis.
¶ Or ay je espoir/ que les haultz cieulx verray
Qui de tes doigtz sont oeuvres supernelles:
Tu as fonde/ la lune et les estoilles/
En te voyant/ le tout congnoisteray.
¶ Qu'est ce de l'homme/ et des enfantz D'adam?
Fors que peche/ lequel regne en ses membres
Ce nonobstant/ de luy tu te remembres
Comme l'avoys promis a Abraham.
¶ Seigneur ton Christ/ un peu amoindry as
Des anges sainctz en sa mort: mais couronne
Eut et honneur: apres oeuvre si bonne:
Car au tiers jour/ tu le resuscitas.
¶ Avant que l'homme/ eut peche contre toy/
D'ouailles et beufz/ avoit la seignorie
Incontinent/ elle fut deperie
Quand eut peche/ en transgressant ta loy.
¶ Tous les oyseaulx de diverses facons/
Finalement (pour son regne parfaire)
A luy subiectz/ les avoys voulu faire:
Et de la mer/ aussi tous les poissons.
¶ Par Jesus Christ/ l'homme est constitue
En liberte/ et grace evangelique:
Car il n'a point prins nature angelique
En son honneur/ l'homme est restitue.
¶ Ainsi concludz seigneur tres florissant
Que ton nom est/ par sus tous admirable/
Par lequel seul/ on surmonte le dyable/
La chair aussi/ et le monde attyrant.
¶ Humbles pasteurs gouvernantz voz brebis/
Nourrissez les par la saincte escripture/
Elle est aux doulx le pain et la pasture/
Que dieu substraict aux orguilleux rabis.
¶ Chantez noel/ noel noel noel
Par sainctz accordz/ et sans voix dissolue
Ne chantez plus chanson/ orde et pollue/
Ou vous ferez/ ung pleur perpetuel.
¶ Autre Noel nouveau sur le chant:
L'amour de moy si est enclose.
J
'E chanteray noel ma pose/
En exposant de profundis/
Auquel David par profondz ditz
La grace de dieu nous propose.
¶ De ceste abysme tant profonde/
A toy je crye mon seigneur/
Affin que mon humble clameur
Jusque a tes aureilles redonde.
¶ Ton aureille soit entendante/
Pour exaucer ma paovre voix,
Tu la congnois bien et la voys/
Mon coeur est ta grace attendante.
¶ Sa mes pechez tu prenois garde/
Las qui le pourroit soustenir?
Ne me vueilles rigueur tenir/
Mais par pitie/ ma foy regarde.
¶ Car envers toy y a clemence/
Je le congnoys bien par la foy/
Puis que ne poeux garder ta loy/
Prens ton chier filz pour recompense.
¶ A ton sainct dict s'attend mon ame/
Pourtant je n'en seray deceu/
Par ton esprit je l'ay congneu/
Qui si fie/ n'aura nul blasme.
¶ De la veille matutinale
Espoire en Dieu/ o Israel
Et ce te soit continuel
Jusques a la vespertinale.
¶ Car en toy est misericorde/
Salut aussi a grand foison/
Tu l'as monstre en la saison/
Bienheureux est qui le recorde.
¶ Et iceluy par sa puissance/
Tout Israel/ racheptera/
Et de tous ses maulx absouldra/
Satisfaisant de son offence.
¶ Noel qui se chante sur le Psalme
In exitu Israel de egypto.
A
La venue de Noel
Pasteurs: chantez un chant nouvel.
¶ Le roy David met au psaultier/
Comme on doibt Dieu magnifier.
¶ Pasteurs/ laissantz voz dieux de boys/
Servez a dieu le roy des roys.
¶ Chantez a dieu comme David/
Et confessez ce qui s'ensuyt.
¶ Non pas a nous non pas seigneur/
Mais a ton nom donne l'honneur.
¶ A cause de tant de bonte/
Qui est en toy et verite.
¶ Pourquoy dit le peuple gentil:
Leur dieu maintenant: ou est il?
¶ N'est ce point ce mocquer de dieu/
De son sainct nom/ et peuple eleu.
¶ Certes/ nostre dieu aux cieulx est/
Toutes choses qu'il voeut il faict.
¶ Leurs idoles/ or et argent/
Sont/ et oeuvres des mains de gent.
¶ Ilz ont bouches/ sans point parler:
Et ont les yeulx/ sans regarder.
¶ Ilz ont aureilles sans rien ouyr:
Ilz ont des nez/ sans rien sentir.
¶ Ilz ont mains/ et ne touchent pas.
Et de leurs piedz, ne font nulz pas.
¶ N'en leur gosier poeuvent sonner:
Brief ne faire/ dire/ penser.
¶ Semblables a eulx seront faictz/
Qui les auront/ forgez et faictz.
¶ Et qui en eulx fiance auront/
Finalement perduz seront.
¶ Aye/ ton espoir Israel
Au seul seigneur Dieu eternel.
¶ Et toy la lignee D'aron/
Car c'est l'ayde et l'escusson.
¶ Vous qui le hault seigneur craignez/
Au seigneur esperance ayez.
¶ Car c'est luy seul qu'est le confort/
De tous les siens/ et le support.
¶ Voyla qu'on doibt souvent chanter/
Et en esprit le recorder.
¶ Chantez noel joyeusement/
David met de quoy et comment.
¶ A dieu vous dis vrays pastoureaulx/
Gardez des loups tous voz aigneaulx.
¶ Noel nouveau du Psalme.64.
sur le chant: Si par souffrir on
poeut vaincre fortune etc.
S¬
I par chanter/ on poeut avoir aucune
Bonne fortune/ et en dieu demourer
Un beau noel/ des psalmes veulx chanter:
Or l'entendez tous chascun et chascune.
¶ O monseigneur/ tu es le Christ tres digne
D'estre en syon/ devant tous adore/
Tu soys par nous servy et honnore/
De coeur/ de voeux/ de cantiques et hymne.
¶ Vueille exaucer (sire) tous noz prieres
Faictes en foy/ et selon la raison
De ton sainct lieu/ tu oys nostre oraison/
Enseigne nous/ les facons et manieres.
¶ A tes enfantz/ demonstre toy propice/
Les deffendantz/ de leurs persecuteurs/
Aye pitie de tous tes serviteurs/
Sans les juger selon ta grand justice.
¶ Bienheureux sont ceux que tu veux elire
Pour habiter en tes estres et lieux/
Certain est qu'on ne peult au monde mieux
Pour te servir et louenge te dire.
¶ Car de tous biens y aura abondance/
Lesquelz tu as promis a tes amys/
Nul oeil ne peult voir/ nen coeur estre mis
Ce qua promis/ aux tiens par pudence.
¶ O bon seigneur en qui est l'esperance
De toutes fins que l'on poeut estimer/
En terre/ fleuve/ et en loingtaine mer/
Exauce nous tu en as la puissance.
¶ En confermant par vertu souveraine
Les montz/ j'entendz tes serviteurs loyaux
qui chanteront/ hymnes/ et vers nouveaux/
A ton nasquir/ delaissantz joye mondaine.
¶ Les habitans des regions extremes/
Sont venuz veoir par grande humilite
En Bethleem le lieu de paovrete:
Mais tu tonoys/ es haultz cieulx et su¬
(premes.
¶ Les pastoreaux du pays Judaique
Te sont venuz visiter/ en ce lieu/
Et tout selon l'ordonnance de Dieu:
Comme il appert/ par la voix angelique.
¶ Vueille en jurer/ de ta grace divine
Les fruictz germez/ et leur posterite
Pour leur donner/ joye en fecundite/
Et abreuver de l'eau de ta doctrine.
¶ Chantons noel pasteurs et pastourelles,
Graces rendantz a l'enfant nouveau ne:
Certes sans luy le monde estoit damne/
Et deiecte/ es peines eternelles.
¶ Autre Noel sur le chant/ Changeons
propos/ c'est trop chante d'amours etc.
C¬
Hangeons propos/ c'est trop chante d'amours
Chantons a dieu (pasteurs) autre cantique:
Car il a faict merveilles en ces jours/
Quand il nous a donne son filz unique/
Or redoublons pour luy notre musique/
N'espargnons point/ noz tambours et cornetz
Pour bien chanter/ faut avoir les coeurs netz.
¶ En Bethleem Jesus est nay pour nous/
Nostre justice/ et nostre salutaire/
Nostre advocat/ nostre frere et espoux/
Le brachs de dieu/ puissant a salut faire/
En certain temps il est venu parfaire/
Quand il a eu de nous compassion
Souffrant pour tous la mort et passion.
¶ Toutes les fins de la terre ont bien veu/
Qu'il est vray dieu/ sur tous admerveillable
Et maintenant par l'ange l'avons sceu/
Lequel est nay pour nous en une estable:
Je ne quiers rien/ qu'a luy estre agreable/
Et le servir d'esprit en verite/
A quoy faire/ nul lieu n'est limite.
¶ En equite/ en justice et en droit
Il jugera les peuples de la terre:
D'ainsi juger/ rien prendre ne voudroit
Or allons donc en Bethleem grand erre/
La verrons nous la verite qui ne erre/
Non en taverne/ ains en la cresche mis:
Pensez cela pasteurs de bien remis.
¶ Note cecy/ paovre orguilleux mondain
En ce voyant oste ton arrogance/
Le filz de dieu est mis dessus du foyn/
Et a grand froid/ mais tu dors a plaisance/
Compte rendras a luy de ceste oultrance/
Et en la fin tu en diras helas:
Amendez vous bergiers/ seigneurs/ prelatz.
¶ Congnoissez vous en contemplant le Christ/
Mettez son faict et le vostre en balance/
Et vous verrez que aucuns sont l'antechrist
Contredisantz: a sa saincte ordonnance/
Nostre seigneur deffend toute boubance/
Toute avarice/ envie/ paresse orgueil/
Mais vous faictes contre on le voit a l'oeil
¶ Autre Noel nouveau sur le chant:
Nous n'yrons plus planter l'ortie.
C¬
Hantons noel du filz Marie/
Par melodie/
Et doulx accord spirituel/
Il est le roy Emmanuel/
Regnant en nous par foy unie/
Je vous affie.
¶ La vertu dieu estoit latente/
Dessoubz la tente
Du corps forme divinement/
Par l'operer subitement
Du sainct esprit/ c'est mon entente:
Et mon attente.
¶ Chantons noel par sa doctrine/
Saincte et divine/
Laquelle nous fault tous scauoir:
Car c'est l'avoir qu'on doibt avoir/
La marguerite et perle fine/
Qui point ne fine.
¶ Noel sur le Psalme.99. Jubilate
deo oins terra. Et se chante sur le chant
Puis qu'en amours a si beau passe temps.
P¬
Renez en dieu/ vostre esjouyssement
Qui habitez/ en ce bas territoire:
Craindre le fault/ et servir promptement/
Gardant sa loy/ d'esprit et a luy croyre.
¶ Humbles en coeur/ de prompte volunte/
Presentez vous devant sa digne face:
Esperez bien/ de sa grande bonte/
Et attendez de luy pardon et grace.
¶ Sachez pour vray/ qu'il est dieu et seigneur/
Qui nous a faictz a sa similitude:
Du monde/ c'est le digne gouverneur/
Nostre loyer/ nostre beatitude.
¶ Confesser fault/ qu'il est nostre pasteur/
Et nous sommes ouailles de sa pasture/
A luy rendons/ toute gloire et honneur/
Hymnes chantantz/ certes c'est la droicture.
¶ Louons son nom qui est doulx et begnin:
Car eternelle/ est sa misericorde/
Sa verite/ persevere sans fin
De siecle en siecle: A luy doncques te accorde.
¶ Nobles pasteurs ouvrez pour dieu voz yeux
Et contemplez Jesus Christ en l'estable:
Laissez plaisirs/ folz et delicieux:
Compte en rendrez/ au juge veritable.
¶ Noel nouveau sur le Psalme.84.
Benedixisti domine terram tuam.
Et se chante sur le chant/ Vivre ne
puis pour le mal que je sens etc.
S¬
Ire ta terre/ as beneys a ce cop/
Et a porte le fruict tant salutaire/
Qu'il a mis hors les captifz de Jacob/
On ne doibt point un si grand salut taire.
¶ A ton peuple as remis tous ses pechez/
Et as couvert toute villaine ordure:
Dont ilz estoient certes tous empeschez/
Mais par ton filz tu en as faict la cure.
¶ Mieulx ne povons/ que a luy seul retourner:
O sire dieu/ fais nous a luy retraire/
Convertis nous a toy, sans sejourner:
Et ne permetz l'ennemy nous substraire.
¶ Dieu tout puissant et seigneur immortel/
Estendras tu/ sur le paovre humain genre
Ire et courroux? qui soit perpetuel/
En luy faisant tousjours mortelle guerre.
¶ Nenny nenny/ tu te convertiras
En demonstrant ta bonte et ta grace/
Et par ainsi/ ton peuple esjouyras
Quand il verra ta saincte et digne face.
¶ Apres que aurons longuement souspire/
Ouvre le sain de ta misericorde:
Que nous voyons le christ tant desire/
Pasteur de paix/ et pasteur de concorde.
¶ Alors je orray ce qu'il dira en moy/
Et de present a cela me dispose/
Tresvoluntiers l'orray sans nul esmoy:
Bienheureux est/ qui norra autre chose.
¶ A tous ses sainctz evangelizera/
De ceste paix la joyeuse nouvelle/
Sans oublier cil qui l'invoquera:
Car par luy seul aura vie eternelle.
¶ mais toutesfois des humbles craignans dieu
Plus pres sera/ le salut a toute heure:
Grace de dieu est tousjours pres du lieu
Des vrays croyantz/ c'est sa propre demeure.
¶ Misericorde/ et aussi verite
Dames d'honneur/ si se sont raliees:
Justice et paix/ en parfaicte unite
Finalement/ sont reconciliees.
¶ Tant s'est voulu vers nous humilier
Celuy qui est verite et justice/
Qu'il est venu pour nous justifier:
Et nous sauver par sa grace propice.
¶ Apres que dieu par sa benignite
A ses eleuz aura grace donnee/
Remplyz seront/ de grand fecundite
Pour faire fruict en foy preordonnee.
¶ Devant le Christ le juste marchera/
En observant de ses preceptz la voye:
Et tous ses pas il les ordonnera/
A un seul dieu/ non affin qu'on le voye.
¶ Voyla que Christ a son naistre fera
Comme le dit David le sainct prophete/
Nostre ennemy Satan il desfera/
Chantons noel et en faisons la feste.
¶ Noel nouveau du Psalme.136.
qui se chante sur le chant: Las je my
plains que mauldicte soit fortune.
S¬
Ur les fleuves/ de babel la confuse
Illec assis/ avons de toy Syon
En gemissant/ eu recordation:
Car coeur dolent joye et esbatz refuse.
¶ Or avons nous pendu sur ta saulsoye
Psalterions/ cymbales/ orgues/ cors/
Et instrumentz/ sonnantz par doulx accordz
Paovres captifz/ ne vivent point en joye.
¶ On nous disoit chantez les chansonnettes
Que vous chantiez avant que destre prins/
Ausquelz disions/ nous n'avons point apprins
D'ainsi chanter dehors noz chansons nettes.
¶ A mon palays puisse adherer ma langue
Et de ma dextre/ estre impotent tout mais
Hierusalem/ si en oubly te metz:
Car en temps deu je te feray harengue.
¶ Des filz D'edon seigneur auras memoire/
Lesquelz ont dit a neant/ a neant/ a neant
Hierusalem soit mise/ en te nyant
Et blasphemant: n'ont volu a toy croyre.
¶ O babylone/ tres miserable ville/
Bienheureux est celuy qui te rendra
Ung tel loyer/ qu'il t'en appartiendra/
Qui est d'avoir en fin la prison ville.
¶ Bienheureux est qui ta faulse semence
A la pierre/ brisera rudement:
Car dieu punist/ les mauvais justement/
Et remet tout/ aux siens par sa clemence.
¶ Fin des Noelz nouveaulx.
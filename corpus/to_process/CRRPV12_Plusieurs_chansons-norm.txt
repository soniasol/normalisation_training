¶ S'ensuyvent plusieurs
belles et bonnes chansons/ que les
chrestiens peuvent chanter en grande
affection de cueur: pour et affin de sou¬
lager leurs esperitz et de leur donner
repos en dieu/ au nom duquel
elles sont composees par
rithmes/ au plus pres
de l'esperit de Jesus
Christ/ contenu
les sainctes
escriptu¬
res.
Chantez nouveau canticque a dieu:
En toute place/ et en tout lieu.
1.Paralipo.16. et Psal.96.
¶ Aux lecteurs
chrestiens.
¶ Mes bons freres qui bien chantez
Avec accordz de chanterie
Lisez moy: et faictes chantz telz
Je croy: que icy enchanterie
N'y ha: pourtant le chantre rie
Grace attendant/ du grand chanteur
Rien n'est: qui le bon chant ne trie
Eslisez donc/ et chantez heur
En bien entendant la teneur
Regle et canon/ des sainctz escriptz
Gardez d'en perdre la saveur:
Ne vous fiez en voz escryz
Jesus noyt point voz voix et cryz
Le cueur faict tout: rien le blason
A vous freres/ cecy j'escris
Mettez en voz cueurs ma raison.
Y ME VINT
MAL/ A GRE
1533
¶ Chanson des dix commandementz de dieu
Sur le chant Au boys de dueil.
¶ Le premier commandement.
A¬
dore ung dieu/ le pere tout puissant
Par Jesus christ/ ton advocat fidele
Le sainct esprit/ te faict estre adorant
En verite/ sans nulle oeuvre charnelle
De tout ton cueur/ sur tous le doibs aimer:
Et a luy seul/ gloire et honneur donner:
Non a l'ydole/
Que ta main dole/
Vaine et frivole/
Car il n'est rien: mais dieu est tout/
Qui te consolle/
Par sa parolle/
Ton ame est folle/
Se elle n'y prend/ saveur et goust.
¶ Le second commandement.
¶ Le nom de dieu en vain ne jureras
Par ouy ou non/ finiras ton language
Et verite/ pour ton prochain diras
Pour le garder/ d'avoir aucun dommage
Ne jure aussi/ terre/ ne ciel ne sainctz
Ne par ta foy: mais tes dictz seront sains
Et veritables/
Et prouffitables/
Sans nommer diables/
Ne jurer chose/ aucunement/
Jureurs damnables/
Gens execrables/
Et miserables/
Dictes verite simplement.
¶ Le .iii. commandement.
¶ Le sainct sabbath/ te fault sainctifier
Et labourer/ six jours de la sepmaine
En bien faisant/ a tous sans t'y fier
Voyla comment/ le chrestien se meine:
Sabbatizer/ c'est magnifier dieu:
Soy reposant/ en luy tout temps et lieu
En toute guise/
Tu sabbatize/
Quand tu mesprise
Tout pour ouyr/ la saincte loy:
Or voy et vise/
Que la loy mise/
De par moyse/
Contient les oeuvres et la foy.
¶ Le .iiii. commandement.
¶ Dieu te promect/ de vivre longuement
En honnorant/ humblement pere et mere
Qui contrevient/ a ce commandement
Par la loy doibt/ mourir de mort amere
Et qui son pere/ aymera plus que Christ
Digne il n'est pas/ d'avoir le nom escrit
Au ciel supere/
Ou dieu impere/
Qui est le pere/
Auquel sur tout/ fault obeir:
Mais la vipere/
Vient et propere/
Par vitupere/
Qui nous faict tous desobeir.
¶ Le .v. commandement.
¶ Tu ne seras/ homicide de corps
Ne de ton cueur/ par hayne et faulse envie
Aux ennemys/ feras paix et accordz
Priant pour eulx/ tant que seras en vie
Rendz bien pour mal/ a tous par charite.
Souffrant injure/ aux temps de adversite
Laisse vengeance/
A la puissance/
Par ordonnance/
Elle te doibt/ raison et droiet:
De grand souffrance/
Vient patience/
Et esperance/
Qui ne confond en nul endroit.
¶ Le .vi. commandement.
¶ Tu ne seras/ jamais fornicateur
Par oeuvre en faict/ ou par vile pensee
Mais marier/ te fault c'est le plus seur
Contre la chair/ bien nourrie et pensee:
Peu de gens ont le don de chastete:
Mais mariage/ est plein d'honnestete
Et en tout age/
Tenir mesnage/
En mariage:
Est trop plus sainct que paillarder:
Concubinage/
Faict grand oultrage/
Au sainct usage/
Qui ne veult point se marier.
¶ Le .vii. commandement.
¶ Nulle saison/ tu ne seras larron
Des biens d'aultruy/ heritage ou pecune
Si tu les as/ rendz les c'est la raison
Sans retenir/ du prochain chose aucune:
Si tu n'as rien/ besongne de tes mains
Pour en donner/ aux paovres tes prochains
Laisse avarice/
Pleine de vice/
Et son office/
C'est la racine/ il est certain
Et la nourrice/
De l'injustice/
Que par malice/
On faict a son frere germain.
¶ Le .viii. commandement.
Ung faulx tesmoing/ ne seras nulle part
Mais verite/ diras sans nul mensonge.
Perdu sera/ qui menterie espart
David le dit/ cela n'est point mon songe
Tu doibs donner/ aux desolez confort
Sans accepter/ en jugement le fort
Ne le debille/
Ne le pupille/
Ne ta famille/
Mais tu diras/ vray pour leurs faictz
Tout homme est vile/
Et inutile/
Quand il mutile/
La verite/ en dictz ou faiz.
¶ Le .ix. commandement.
¶ De convoiter/ gardez vous mes amys
Femme d'aultruy/ fille ne chamberiere
Nostre seigneur/ ce mandement a mis
Pour nous tenir/ en charite entiere
Nul ne vouldroit/ qu'on luy fit desplaisir
Mais qu'on luy fist tout service: et plaisir
En tout affaire/
Faictz a ton frere/
Ce que a toy faire/
Tu vouldroys/ par dilection
Sans luy meffaire/
Ne luy desplaire/
Ains luy complaire/
Soubz Jesus christ/ et son sermon.
¶ Le .x. commandement.
¶ Ce mandement/ dieu nous veult repeter
Et en sa loy/ deux fois le nous replicque
Pour demonstrer, que nul sans convoiter
Vivre ne peult/ car nostre chair s'applicque
A batailler/ contre nostre esperit
Dont nul ne peult/ tant soit sage et perit
Avoir victoire/
Sans en Christ croire/
Il est notoire/
Qu'il a pour nous/ la loy parfaict:
C'est l'accessoire/
Seul meritoire/
Pour avoir gloire/
Qui cela croit/ il est parfaict.
¶ Chanson des articles de la foy/ sur
le chant faulte d'argent/ la malheu¬
reuse chance/ Le destourbier de tout etc.
A¬
U grand conseil, par divine ordonnance
fut decrete/ que au pere entierement
Chascun croyroit/ et au filz sa puissance
Par le jeul quel/ il a le firmament
Faict et cree/ avec son ornement
La terre aussi/ comme Moses recueille
Cela je croy/ de cueur certainement
Faulte de foy/ c'est douleur non pareille.
¶ En certain temps/ le pere de clemence
Nous a donne/ son filz benignement
Pour satisfaire/ a luy de nostre offense
Et fut conceu/ du sainct esprit vrayemet
Nay de marie/ et nourry purement
Vierge aussi mere/ obstant que soit merveil¬
le
Je croy cela/ de cueur certainement
Faulte de foy/ c'est douleur non pareille.
¶ Il a souffert dessoubz pilate oultrance
Qui le liura/ a mort injustement
Pendant en croix/ ou il ha patience
Avecques deux/ larrons honteusement/
Helas c'estoit/ pour nostre sauvement
Le centenier/ ce voyant s'esmerveille
Je croy cela/ de cueur certainement
Faulte de foy/ c'est douleur non pareille.
¶ Apres sa mort/ Joseph par grand constance
Ensepvelit/ le corps de l'innocent:
De la descend/ es enfers sans doubtance
Pour delivrer/ ses esleuz de torment
Or au tiers jour le corps divinement
Ressuscita/ mais son pere l'esveille
Je croy cela: de cueur certainement
Faulte de foy/ c'est douleur non pareille.
¶ Quarante jours/ apres la delivrance
Es cieulx monta/ victorieusement
De la viendra/ en sa grande excellence/
Des vifz et mors/ faire le jugement
Qui croyt est vif/ et ne meurt nullement
De croire en Christ/ frere je te conseille
Je croy cela/ de cueur certainement/
Faulte de foy/ c'est douleur non pareille.
¶ Au sainct esprit/ tu auras ta creance
Lequel regit/ l'eglise sainctement
Elle contient/ les sainctz qui ont fiance
En Jesus christ/ croyant parfaictement
Remission/ tout mort finablement
Prendra sa chair/ qui dort ou qui sommeille
Je croy cela/ de cueur certainement
Faulte de foy/ c'est douleur non pareille.
¶ Aultre chanson nouvelle sur le chant
Languir my faictz sans t'avoir offensee.
L¬
E vieil serpent/ par venimeux sibile
Nostre mere Eve/ ha tant araisonne
Quelle mangea/ du fruict empoisonne
Car elle fut/ en la foy moult debile.
¶ Le pere Adam/ de croyre trop facile
Fut par sa femme/ alors tant blasonne
Et sermonne/ qu'il s'est abandonne
A en manger, las que l'homme est fragile.
¶ Lors a la mort/ criminelle et civile
Par son peche/ et mal fut condamne
Et reiecte/ de dieu comme damne
Car il n'estoit/ au monde rien si vile.
¶ Pour garder l'huys/ de la tres haulte vil¬
le
Ung cherubin/ fut la determine
Tenant au poing/ ung glaifve desgaine
Glaifve trenchant/ et glaifve versatile.
¶ Pour appaiser/ de dieu l'ire indicible
Le bon Abel/ de foy illumine
Sacrifia: son peche pardonne
Estre ne peult/ car l'homme est inutile.
¶ Oblations de pains/ faictz de simile
Et sacrifice/ a dieu fut amene
de beufz de veaux/ mais tout bien demene
De appaiser dieu/ a Mose est impossible.
¶ L'homme n'avoit/ en soy rien de possible
Et son proces/ estoit ja fulmine
Il luy fault donc/ Christ incontamine
Pour rappaiser/ lire de dieu horrible.
¶ Au temps preveu: du celeste concile
En bethleem/ le filz de dieu est ne
Pour nous sauver/ l'enfant nous est donne
De luy tout seul/ nostre salut distile.
¶ Le sainct enfant/ comme dit l'evangile
Dedans la cresche/ il fut la recline
Humilie/ pour nous et incline
Pense a cela, et croy homme labile.
¶ De son pur sang/ pardon decoule et fils
Car c'est celuy/ que le pere a signe
Et designe/ et qui est assigne
Pour par sa mort/ sauver son filz et fille.
¶ Qui croit cela/ il est de la famille
De Jesus christ/ et est de dieu mene
Et son peche/ luy est tout condonne
Et pardonne/ par foy tout est loysible.
¶ Il a brise/ par son sang le sigille
De peche/ qui estoit enracine
En nostre chair/ helas povre obstine
Viens a Jesus/ foy t'en apprent le stile.
¶ Chante d'esprit/ quand tu coux ou tu file
Et note bien/ ce que j'ay ramene
En la chanson/ s'il est bien retourne
Et entendu/ il t'est sainct et utile.
¶ Aultre chanson/ sur le chant Tant
que vivray en cage florissant Je ser
viray le dieu d'amours puissant etc.
T¬
Ant que vivray/ en eage florissant
Je serviray/ le seigneur tout puissant
En faictz/ en ditz/ et chansons par accordz
Le vieil serpent/ ma tenu languissant
Mais Jesus christ/ ma faict resjouissant
En exposant/ pour moy son sang et corps:
Son alliance/
C'est ma fiance/
Il est tout mien/
Je suis tout sien/
Fy de tristesse/
Vive liesse/
Puis qu'en mon dieu/ ha tant de bien.
¶ Quand je le veulx/ servir et honnorer
Et par esprit/ son sainct nom decorer
Sa loyaulte rememorer souvent
Pharisiens/ n'en font que murmurer
Mais nostre amour/ n'en scauroit moins durer
Autant ou plus/ en emporte le vent
Maulgre envie/
Toute ma vie/
Le serviray/
Et aymeray/
C'est le premier/
C'est le dernier/
A tout jamais/ l'honnoreray.
¶ O Israel/ le seigneur dieu ton dieu
D'ung bon Moses/ ta doulcement pourveu
Qui de prison/ t'a mis en liberte
Ung Josue/ t'est bien tost survenu
Tu as David/ qui pour toy a vaincu
Le Goliad/ qui tant ta moleste
C'est Jesus Christ/
Dont tant escript/
Ont Daniel/
Ezechiel/
Et Ysaie/
Et Hieremie/
Le filz de dieu/ verbe eternel.
¶ Il ha pour moy/ tout son sang respandu
Crucifie/ sur le boys estendu:
Par les Juifz/ il est mort innocent
Sa dure mort/ a Satan confondu:
Et dechasse/ la mort a convaincu
Au lieu de mort/ grace et bien nous en vient
C'est le seigneur/
De tout honneur/
Il est la sus/
Au hault des cieulx/
Avec le pere/
Auquel j'espere/
La gist ma foy/ de mieulx en mieulx.
¶ En son pur sang/ a purge noz pechez
Et noz langueurs/ y ont este lavez
Par luy chascun/ de nous est pur et net
Tous ses esleuz/ y sont mundifiez
Qui en luy seul/ se sont glorifiez
Croyans par foy/ que luy seul est parfaict
L'aigneau sans tache/
Mis a l'atache/
Pour nettoyer/
Et dechasser/
Aussi demettre/
Comme le maistre/
Le vieil Adam/ qui faict pecher.
¶ Mon doulx Jesus/ a toy requiers pardon
A joinctes mains/ par foy et non par don
Le cueur faict tout/ envers toy pardonneur
Je ne l'attendz/ par sire ne par dom
Ne par bien faict/ car il n'est que chardon
Gloire j'attens/ de toy au parc d'honneur:
Rien par merites/
En ces hermites/
Dieu voit la foy/
En qui je croy/
Bon roy de gloire/
Lequel je honnore/
Oys l'oraison/ je crie a toy.
¶ Aultre chanson/ sur le premier pseaul¬
me de David: qui se chante comme/
Dont vient cela etc.
C¬
Ombien sera/ l'homme fidele heureux
Qui n'est alle/ au conseil des errantz
Et n'a siste/ avec les malheureux
Ainsi qu'ont fait/ plusieurs docteurs meschans
Qui se sont mis/ au ranc des ignorans
Et assis sur/ leur chaire pestilente
Pour impugner/ la verite patente.
¶ Certes celuy/ qui ha sa volunte
Mise a garder/ la loy du grand seigneur:
Et nuict et jour/ en elle ha medite
Est bienheureux/ car il a pour docteur
L'esperit de dieu/ qui le faict servateur
De ceste loy/ a la chair impossible
Qui au croyant/ par Christ faicte est possi¬
ble
¶ Celuy sera/ come l'arbre plante
Jouxte le cours/ des argentins ruisseaux
Qui en son temps/ fera fruict a plante
Ja ses fueilles/ ne aussi ses verts ramaux
Ne tomberont/ ne par ventz/ ne par eaux:
Car le tout tient/ a l'arbre et sa racine
C'est a Jesus/ et sa saincte doctrine.
¶ Ainsi ne font/ les meschantz reprouvez
Mais ilz seront/ comme la pouldre au vent
Devant la face/ au seigneur dieu soufflez
C'est ascavoir/ menez a damnement
Sans faire tort/ a nul: mais justement
Car le seigneur/ peult denier sa grace
A qui luy plaist/ et demonstrer sa face.
¶ Les reprouvez/ point ne consisteront
Avec les bons/ au conseil des croyantz
Mais comme gens meschantz: bannis seront
Et mis au ranc/ des inobeissantz
Raison pourquoy? ilz ne sont les enfans
Du seigneur dieu/ et n'ont en luy fiance
Mais en leurs faictz/ et feincte penitence.
¶ Car le seigneur/ congnoist qui est des siens
Et des justes/ approuve le chemin
Les mescroyans/ sont pires que les chiens
Et leur chemin/ perira en la fin
Et leurs docteurs/ iront tous a declin
Et seront mis/ a mort par la parolle
De Jesus christ/ qui le croyant consolle.
¶ Mon dieu a toy: je rendz gloire et honneur
A Christ aussi/ ton bien ayme enfant
Lequel pour vray/ est faict mediateur:
Journellement/ pour le pecheur errant
Nostre salut/ est de luy dependant
Grace et pardon/ a joinctes mains demande
REcteur du ciel a toy me recommande.
¶ Aultre chanson/ sur le chant Mon
povre cueur est en prison. Dieu gard¬
de mal qui luy a mis etc.
M¬
On dieu sauve moy/ en ton non
Et me juge/ par ta vertu
Exaulse aussi/ mon oraison
Quand je le croy/ aussi faictz tu:
Je ne crains satan/ ung festu:
La mort/ enfer/ ne ses tourmentz
Ne L'antechrist/ fol et testu
Car tu es vray/ en jugemens.
¶ Sauve seray/ par ton sermon
Plus trenchant/ qu'ung glaive pointu
Qui faict du corps division
Et de l'esprit/ par foy vestu:
Par mes pechez/ suis desvestu:
De tous mes bons habillemens
Par ta grace/ suis revestu
Car tu es vray/ en jugemens.
¶ Caphars/ remplis de fiction
Ont l'honneur de dieu abbatu
Nous promettant remission/
Mais tout compte/ et rabbatu:
Par Christ/ satan est combatu
Et non point/ par leurs sacremens
Qui ne le croyt/ sera battu
Car tu es vray/ en jugemens.
¶ Aultre chanson/ sur le chant Quand
me souvient de la poullaile/ etc.
Q¬
Uant me souvient/ de l'evangile
que souloys prescher/ sur les champs
Estant chasse/ de ville en ville
Et desprise/ des gens meschans
Tant de bourgeoys/ que de marchans
Je m'esjouys/ en Jesus Christ
Au nom duquel/ je faictz mes chantz
Par la vertu/ du sainct esprit.
¶ Maintenant suis en prison vile:
Jambes et piedz/ en fers pesans
Mais j'ay l'esprit/ cler et agile
Quoy qu'en disent/ les mesdisans
Avant qu'il soit/ jamais dix ans
S'il plait a dieu/ qui tout regit
J'en sortiray/ maulgre les gens
Par la vertu/ du sainct esprit.
¶ Le sang humain/ est moult fertile
Par Jesus christ/ fructifiant
Doncques ma mort/ sera utile
Le nom de dieu/ glorifiant
Et mon prochain edifiant
En me voyant/ par foy contrit
Je suis icy/ en my fiant
Par la vertu/ du sainct esprit.
¶ Prince duquel/ tout bien distile
Aultre que toy/ Je ne pretendz
Tu m'a mis hors/ par ton concile:
A joinctes mains/ graces t'en rendz
A te servir/ je prens les rancz
Car de tes mains/ nul ne perit
Grace et pardon/ de toy j'attendz
Par la vertu/ du sainct esprit.
¶ Aultre chanson/ sur le chant
Conge m'avez donne/ et de vous etc.
M
Isticques chrestiens/
De justice amateurs/
De ces pharisiens/
Evitez les erreurs
Soyez imitateurs/
Du sauveur Jesus christ/
Affin que serviteurs/
Ne soyez D'antechrist.
¶ En orgueilleux habitz/
Il s'en ira marchant/
Despouillant les brebis/
Comme ung larron meschant/
Mais Jesus roy puissant/
En toute humilite/
Aux siens sera servant/
Par grande charite.
¶ Couronne sera d'or/
Tresprecieusement/
Et si aura thresor/
Pour vivre plaisamment/
Mais Jesus christ vrayement/
D'espine est couronne/
Or vous voyez/ comment
Ce meschant est damne.
¶ Par dessus dieu monter
Il vouldra/ en ses faictz
Et son honneur oster/
Par ses prescheurs infectz/
Mais Christ/ roy des parfaictz
En fin le destervira/
Les siens seront deffaictz/
Quand l'esprit regnera.
¶ Les lamentations du pape: et les
pitoyables regretz/ qu'il faict de ce
que les Lutheriens le ont si puissam¬
ment assailly par les escriptures sain¬
ctes: et se chante sur le chant Ne suis
je pas bien malheureux/ ne suis je etc.
N
E suis je pas/ bien malheureux:
Ne suis je pas/ infortune
D'estre de Luther impugne/
Pour souffrir mal si rigoreux
Je me disois/ le dieu des dieux
Publicquement/
Fault il que mon estat pompeulx/
Soit de luy/ traicte rudement.
¶ Ma dignite/ est en mon nom
Car je suis pere sainct nomme:
Mais Luther dit/ que suis damne
Par l'evangile/ et son canon:
Tais toy/ ce n'est pas ton cas/ non?
D'en disputer
C'est aux grandz docteurs de renom
Entre lesquelz/ ce fault traicter
¶ Tu donne trop/ d'auctorite
A l'evangile/ scais je bien
Mais aux glosses/ tu n'entendz rien
Ne au sens/ plain de moralite
La lettre occist/ mais verite
Est en l'esprit/
Le sens duquel j'ay limite
Pour le glosser/ a mon proffit.
¶ Respondz a moy/ Martin luther/
L'auctorite/ de sainct Matthieu:
Ou de sainct Paul/ servant de dieu
Contre moy/ peult elle lucter?
Je dis que non/ ne relucter:
Ne peult a moy
Je peulx corriger/ et bouter
Nouveaulx articles/ de la foy.
¶ Je suis esleu/ des cardinaulx
Peres tres sainctz/ on le congnoist
Leur humilite/ bien on voit
En leurs habitz/ et leurs chappeaux:
Pourtant s'ilz sont/ mes macquereaux
Secrettement/
Fault il que par ces bibliaux
Je sente perte/ et detriment.
¶ Par les villes/ et par les champs
Je suis mocque/ et desprise
Chascun a mon/ honneur brise
Les grandz seigneurs/ et les marchans
Congnoissent bien/ mes faictz meschans
Las c'est par toy/
Qui te mocques/ de tous mes chantz
Disant que dieu/ noit tel abboy.
¶ La messe tu/ ne chante plus
Disant que c'est/ infection/
Et que Christ par sa passion
A satisfait/ et au surplus
Qu'on faict/ deshonneur a Jesus
En la chantant/
Le diable donc/ la mis dessus
Trompant le monde/ et l'enchantant.
¶ Des trespassez/ et povres moriz
Il ne t'en fault/ jamais parler:
N'en nul pelerinage aller
Les femmes/ n'yront plus dehors:
Et si n'aurons/ plus rien des corps
Dont vivrons nous?
Se dieu nous jecte/ cela hors
Il nous fauldra/ labourer tous.
¶ Je t'ay faict excommunier/
Pour l'evangile/ que tu preschoys
Tu persevere/ toutesfoys
Disant que je suis ung asnier
Veulx tu tant/ de docteurs nyer
Pour soustenir/
L'evangile/ aussi le psaultier
Parquoy tout mal/ me peult venir.
¶ Les images/ tu as mis bas
Aussi les reliques/ des sainctz
Telz services (dis tu) sont feinctz
Car dieu le nous deffend cy bas/
Pourtant/ fault il sans nulz debatz
Tout ruer jus/
En esprit/ tu faictz tes sabbatz
Lesquelz en chair/ j'avoys mis sus.
¶ A quoy tient il/ que ne m'aymez
Dictes moy/ vostre intention
Prenez de moy compassion:
Ma dignite/ vous destruisez
Et mon honneur/ vous rabbatez
De ca de la.
Si les sainctz escriptz vous scavez
Doibt on pourtant/ prescher cela?
¶ Cent mille escuz je vous donray
Et des pardons/ tres amplement
Laissez l'evangile/ vrayement
Doulx et begnin/ je vous seray
Si ne le faictes/ vous feray
Trestous rostir/
Et en ung feu/ vous brusleray:
Respondz Luther/ veulx tu mourir.
¶ Mieux nous vault mourir par tes mains
Que de servir/ aux bougerons
D'avecques Christ/ ne bougerons:
Et si tu faictz/ de nous rostz maintz
Toutesfoys jamais/ aux Romains
N'a tous leurs droictz/
Ne servirons/ car inhumains
Et faulx ilz sont/ en tous endroictz.
¶ En Jesus nous/ aurons repos
Qui oeuvre l'huys/ non pas Clement:
Il ne peult ce/ car sa clef ment
Or entendez/ meschantz suppos
L'evangile est/ nostre propos
Nostre soulas/
Elle nous faict/ de sens compos
Mais le pape/ nous tient soubz lacqz.
¶ Aultre chanson/ sur le chant Sur
toutes fleurs/ J'ayme la marguerite.
E¬
n toy mon dieu j'ay mis mon esperance
Ne me confondz/ pas eternellement
Tous ceulx qui ont/ en toy leur confiance
Confuz ne sont/ ains ilz sont seurement
En toy mon dieu.
¶ De toy seul est/ mon secours/ ma defence
Qui tiens ciel/ mer/ et terre/ entre tes mains
L'homme est mauldict/ qui ne se fie en ce
Quand est de moy/ je suis et soir et mains
En toy mon dieu.
¶ Comme le cerf/ en ung estang se lance
Quand est chasse/ des veneurs et des chiens
Semblablememt/ quant mon ame est en transe
A toy je cours/ et par foy me soustiens
En toy mon dieu.
¶ Rien ne my sert/ francois/ ne sa grant man¬
ce
Estre vestu/ de noir/ de blanc/ ou gris
Je laisse aussi/ dominicque et sa pance
Je viens a toy/ car tout bien est comprins
En toy mon dieu.
¶ De le servir/ faisons tous diligence.
Sans discerner/ de places ou de lieux:
Il est par tout/ par essence et presence
Qui ce ne croyt/ est contumelieux
En toy mon dieu.
¶ Rien ne nous sert/ la chair et sa prudence
L'esprit regist/ tout homme en verite
Et si le faict/ avoir ferme creance
Et patience/ au temps d'adversite
En toy mon dieu.
¶ Prince regnant/ en ta haulte excellence
D'avoir mal faict/ y me vint mal a gre
Pardon requiers/ a ta saincte clemence
Helas rendz moy/ en ung meilleur degre
En toy mon dieu/ j'ay mis mon esperance.
¶ Aultre chanson/ en laquelle le pe¬
cheur se complainct a dieu/ en luy de¬
mandant secours des assaulx que luy
faict le diable. Et se chante sur le
chant/ De mon dueil triste et desp. etc.
D¬
Es assaulx/ que sathan me faict
A toy mon dieu/ je my complains
Sans grace avoir/ je suis deffaict
Ses assaulx sont/ plus que inhumains
Entre ses mains/
Souffre maulx maintz/
Sans nul confort/
Mon dieu sans toy/ Comme je croy/
C'est le plus fort.
¶ Il m'assault/ du peche d'orgueil
Et me garde/ d'humilier
Devant toy/ mon cueur/ et mon oeil
D'assaulx il ha/ ung millier:
Comme ung belier
Me vient lier/
De ses liens/
D'ambition/
Et fiction/
Par tous moyens.
¶ D'avarice/ sens la douleur
Dont il me faict/ idolatrer:
Et regnier/ Christ mon sauveur/
Mauldit est/ qui la veult aymer:
Car estimer/
Dire ou nommer/
Ne puis ses lacqz/
Pourtant je dis/
Que paradis/
Telz gens n'ont pas.
¶ Luxure vient secretement/
M'assaillir par/ ses doulx regardz/
Tout lieu/ et pars certainement
Je suis brusle/ par elle et ars/
Car de ses dardz/
Comme souldars/
My picque et point/
Je my consens/
Suyvant mon sens/
Voyla le poinct.
¶ Ire me faict/ assaulx divers/
De me venger/ c'est mon soucy/
Ire me faict/ meschant/ pervers/
Jureur/ blasphemateur aussi:
Comme endurcy/
Sans nul mercy/
Me vengeray/
Par mon combat/
Son le debat/
Je les tueray.
¶ Puis gloutonnie/ y vient apres
Qui par exces/ faict boire vin
Et les povres/ qui sont au pres
Meurent de fain/ voila la fin
De mon festin:
Et puis affin/
De manger mieulx/
Il fault danser/
Pour digerer/
Voyla mes dieux.
¶ Envie aussi/ accourt a moy/
Qui me faict/ moult triste et dolent/
Du bien d'aultruy/ puis quand je voy
Qu'il pert le sien/ j'en suis content:
Cela provient/
D'ung jugement/
Pervers/ maling/
Qui ne peult veoir/
Ne amour avoir/
A son prochain.
¶ Satan me faict/ tant paresseux
Que de te servir/ je suis las
A ta besongne/ aller ne peulx
Je n'y prens joye/ ne soulas:
J'en crie helas/
Mon dieu las las/
Pardon requiers/
Viens et accours/
Et me secours/
Tout seul te quiers.
¶ Attendz support pouvre pecheur
De moy/ car je te veulx sauver
Si satan te tient/ la rigueur/
C'est pour mieulx/ ta foy esprouver:
Par ce tenter/
Je veulx prouver/
Si es mon filz/
Lors le scauras/
Quand tu seras/
En croix assix.
¶ Aultre chanson/ sur le chant Je my
repens de vous avoir aymee etc.
J¬
e vous rescripz/ ma seur tres bien aymee
Une chanson/ comment sainct Symeon
Receut Jesus/ au temple Salomon
Or la chantez/ de voix bien accordee.
¶ Quant Symeon tenoit Jesus au temple
Entre ses bras/ il disoit: maintenant
Mon dieu tu es/ ton serviteur tenant
En saincte paix/ jouxte ta parolle ample.
¶ Car mes deux yeulx ont veu ton salu¬
taire
C'est Jesus christ/ de nous tant attendu
Et desire/ or est il en temps deu
Venu a nous/ pour nostre salut faire.
¶ Il est venu/ pour la gent judaicque
Non seulement/ mais aussi pour les gentz
Lesquelz seront/ en sa foy permanentz
Sans accepter/ le Iuif du barbaricque
¶ C'est le soleil/ et la splendeur de gloire
L'image aussi/ de toy pere eternel
Qui est venu/ le vray emmanuel:
Dieu avec nous/ cela nous debvons croyre.
¶ Au temple il fut/ pour nous son sang espandre
La circoncis/ pour observer la loy:
Et pour monstrer/ que l'homme par la foy
Estre le doibt/ en esprit: doulx et tendre.
¶ Puis symeon/ ainsi dist a la vierge
L'ame de toy/ d'ung glaive moult trenchant
Sera percee/ affin que illuminant
Il soit les cueurs sa parolle est ung cierge
¶ Il dist apres/ qu'il seroit mis en signe
Et pour obiect/ de contradiction
Pharisiens/ meschante nation
Contrediront/ a sa saincte doctrine.
¶ Or maintenant/ tu voys la prophetie
De symeon/ accomplie en ces temps
Quant ton salut grace et pardon attendz
D'ung autre christ/ certes c'est grand folie.
¶ Ne vois tu point/ aujourd'huy les idoles
En plusieurs lieux/ esleuez haultement
Et toutesfoys/ dieu tout expressement
Le nous deffend/ par ses sainctes parolles.
¶ C'est contredit/ de mettre sa fiance
Et son salut/ en ung homme mortel
Sainct Pierre dit/ es actes ung mot tel
Nul aultre nom/ ne peult sauver que ce.
¶ C'est contredit/ quant Jesus nous enseigne
Qu'il nous fault tous/ avoir humilite
Comme il appert/ a sa nativite
Et si voulons/ d'orgueil porter l'enseigne.
¶ C'est contredit/ quant nous aymons richesse
Honneurs mondains/ argent/ or et thresors
Lesquelz Jesus/ come vilz et tres ors
A desprise/ contemplons en la chresse.
¶ C'est contredit/ d'avoir mulle solenne
Haubins/ coursiers/ traquenars et muletz
Trop plus braves/ vrayement que n'ont les
laiz Et jesus christ/ est monte dessus l'asne.
¶ C'est contredit/ de fort bander la porte
Aux povres gens/ nudz qui meurent de fain
Car Jesus christ/ multiplia le pain
Pour en donner/ come sainct Jehan rapporte.
¶ C'est contredit/ d'empescher la parolle
De Jesus christ/ aux vrays predicateurs
Et toutesfoys/ noz maistres et docteurs
L'ont deffendu/ en leur meschante escolle.
¶ mon dieu confondz/ ces maudictz hypocri¬
tes Jusques a quant? sire les soustiens tu?
Par ces caphars/ ton filz est rabbatu
Sa passion/ ses graces/ et merites.
¶ Tous leurs abuz/ voluntiers chanteroye
Prenez en gre/ de chanter je suis las
Cercheons en Christ/ confort joye et soulas
Il est tout seul/ verite/ vie/ et voye.
¶ Aultre chanson/ sur le chant Qui la
dira la dousceur de mon cueur.
Q¬
Ui la dira/ la douleur de mon cueur
Et le soucy/ que pour mon peche porte
je n'y soustiens/ que ennuy/ peine/ et douleur
Et si n'est nul/ (mon dieu) qui me conforte.
¶ O seigneur dieu/ qui metz dehors d'esmoy
Tes serviteurs/ par ta misericorde
Ton plaisir soit/ avoir mercy de moy
Par mon peche/ j'ay desservy la chorde.
¶ Efface donc/ toute l'iniquite
Qui est en moy en grande multitude
Je ne vaulx rien/ car je suis vanite
Et a mal faire/ j'ay mis tout mon estude.
¶ Par mon peche/ je suis devant toy vil
Or lave moy/ de plus en plus par grace
Car sans l'avoir/ tout homme est inutil
Et desplaisant/ devant ta saincte face.
¶ Tous mes pechez/ je confesse et congnois
En general/ je delaisse les branches
Car je ne suis/ comme bien j'apercoys
Rien que peche/ et mes voluntez franches.
¶ J'ay desservy/ seigneur et merite
De soustenir/ punition expresse
Faictz moy pardon/ lors vaincra verite
L'home n'est rien/ mais a toy je me adresse.
¶ L'home est a mal/ par sa nature enclin
Adam luy a/ laisse c'est heritage
Mais toy seigneur/ par ton regard begnin
Tu l'as este/ et mis hors de servage.
¶ J'espere aussi/ que tu me arrouseras
De l'eaue de grace/ et en nouvelle sorte
Mon ame plus/ que neige blanchiras
Tant soit tenante/ ou la macule forte.
¶ Lors je seray/ par telle ablution
Tout console/ quand je orray de souye
De tes pechez/ tu as remission
Jamais ne fut/ telle liesse ouye.
¶ Je laisse la/ donc tous les pardonneurs
De toy tout seul/ j'attendz pardon mon sire
Notez ces motz/ helas povres pecheurs
Venez a Christ/ par foy et non par cire.
¶ Estre en esprit/ dolent et desplaisant
De son peche/ et avoir en humblesse
Le cueur contrit/ sacrifice est plaisant
Devant toy sire/ et devant ta noblesse.
¶ Voyla qu'on doibt/ chanter et recorder
Et en chantant/ la remission croyre
De noz pechez/ par foy non par ouvrer
Et puis de dieu/ par grace attendre gloire.
¶ Aultre chanson/ sur le chant Secou¬
rez moy/ ma dame par amours etc.
S¬
Ecourez moy/ sire des ennemys:
ou aultrement/ je suis par eulx vaincu
Ne permettez/ qu'en leurs mains je soys mis
Sans vous sir/, je seroys convaincu.
¶ Come ung lyon/ faict les bestes au boys
Ainsi satan/ cerche pour me ravir
Helas seigneur/ mon mal scavoir vous foys
Venez bien tost/ bien tost: me secourir.
¶ Tout mon povoir/ ma force/ et ma vi¬
gueur
Et mon secours/ et ma protection
Viennent de vous/ mon roy et mon seigneur
Pource je viens/ a vous sans fiction.
¶ Je demande estre/ a toy bien converty
Non point par moy/ mais par ton bon vouloir
Par mon peche/ je me suis diverty
sans toy mon dieu/ je ne peulx rien valoir.
¶ Dieu dit ainsi/ aux pecheurs divertis
Qui ont laisse/ son grand et seur chemin
Miserables/ si ne estes convertis
Vous irez tous/ en enfer a la fin.
¶ Ses dars aguz/ sont vaisseaux de la
mort
Des saiettes/ ont le fer moult agus
Aux obstinez pecheurs/ pour son renfort
Il traict en ire/ en fureur et argu.
¶ Povres pecheurs craignons les juge¬
mens
Du seigneur dieu/ et observons sa loy
Non seulement de peur des griefz tormens
Mais par amour/ par charite/ et foy.
¶ Commandemens il a donne tres doulx
A ses enfans/ pour les faire en esprit
Il est le pere/ et le frere/ et l'espoux:
Servons a luy/ et laissons l'antechrist.
¶ Ses mandemens sont trop fors a porter
D'aller a luy/ certes c'est grand abuz
On n'y faict rien/ sans argent apporter
Laissez le la/ c'est sardanapalus.
¶ Le doulx Jesus/ demande nostre cueur
Et l'antechrist/ demande avoir noz biens
En jesus christ/ tout home est bien asseur
En l'antechrist/ toutes gens ne sont riens.
¶ Aultre chanson/ sur le chant Si de
bon cueur vous ayme etc.
S¬
I de bon cueur ne t'ayme/
Mon seigneur j'ay grand tort/
Tu t'es donne toy mesme/
Pour me garder de mort/
Satan m'avoit tue/
Tu m'as restitue/
Par ton sang precieux/
Qui ces choses oublie/
Il est trop vicieux.
¶ Cerchons de dieu la grace
Tout d'ung cueur pur et net/
Qui les pechez efface/
Au vray croyant parfaict/
Cela n'oubliez pas/
Jusque au jour du trespas/
En luy seul esperons
En fin de nostre vie/
Par luy sauvez serons.
¶ Il ne vous doibt desplaire
Messieurs des troys estas
Si je ne veulx complaire/
Aux maulx/ qu'on faict a tas
Souvent en voz maisons/
Vous vivez sans raisons/
Et sans nulle equite/
A vous prestres commence/
Escoutez verite.
¶ Entre vous gens d'eglise/
Qui vendez sacremens/
Mais ce n'est point la guise/
Ne les enseignemens/
Que Jesus a donne/
Cela est condemne/
Pour dieu n'en vendez plus/
Faictes la penitence/
Amendez le surplus.
¶ Messeigneurs de noblesse/
Pour dieu amendez vous/
Vivez en grand liesse/
Suyvantz Christ vostre espoux/
Il est le roy des roix
Observez donc ses loix/
Supportez voz subjectz/
Administrez justice/
Vous y estes subjeitz.
¶ Vous laboureurs de terre/
Et bons marchans aussi/
Gardez vous de mal faire/
Et de vivre en soucy/
Ne soyez convoiteux/
Larrons ne cauteleux/
Servez dieu en voz cueurs/
Vivez en patience/
Et vous serez vainqueurs.
¶ Aultre chanson sur le chant Faictes
s'il vous plaist vostre aulmosne.
F¬
aictz s'il te plaist ta sainte aumosne
A ce pecheur qui n'a plus rien
Et qui ne trouve/ en soy nul bien
Mon dieu/ c'est toy que je sermonne.
¶ Tu me regiz/ en ta pasture
Tellement/ que rien ne my fault
Sans ton sainct pain/ mon cueur deffault
De m'en donner prens donc la cure.
¶ Tu me nourris/ en ton herbage
Par ta parolle/ et sainctz escriptz
Sire donne moy/ les espritz
De la gouster/ en ce voyage.
¶ Helas tu es/ guide propice
Pour me mener/ droict en syon
Tu es la vigne/ et moy syon
Je suis peche/ et toy justice.
¶ S'il advient que satan m'en verse
Tu me recoys entre tes mains/
Et me soustiens/ roy des humains
D'esprit avec toy je converse.
¶ Je suis faict fort par ta doctrine/
Par ta parolle/ et sainct sermon:
De ma deffence/ est le baston
Pour me tenir/ en discipline.
¶ Devant moy/ tu as mis la table
De tes divins enseignemens/
Qui sont certes grandz sacremens
Le pain celeste et delectable
Mon chief as oing d'huyle de grace
Ton calice est moult fructueux
En endurant je suis heureux:
Si tu retourne/ a moy ta face.
¶ Puis que ainsi est/ que tu t'accorde
De me donner/ ayde et secours
A toy mon dieu/ j'ay mon recours
En attendant/ misericorde.
¶ Par foy/ je auray ton habitacle
Seigneur ainsi tu l'as promis
A tes esleuz et bons amys:
Le ciel est ton sainct tabernacle.
¶ A toy j'ay esleue mon ame/
Tu as faict ma redemption
J'attendz de toy subvention
Qui si attend n'aura nul blasme.
¶ Aultre chanson/ sur le chant Jouys¬
sance vous donneray.
I¬
L appartient/ loz et honneur
A toy tout seul mon bon seigneur
Quant est de nous: nous sommes de ire
Vrays filz D'adam remplis d'erreur
Et ung chascun de nous pecheur
La verite le me faict dire.
¶ Jesus ton filz nostre prelat
Nostre frere/ nostre advocat
En la croix a eu la victoire/
Contre satan: et le combat
Or par ce vertueux debat
L'homme est mis en honneur et gloire.
¶ L'amour de luy/ la faict venir
Voire sans nostre deservir
Meritoire/ mais par sa grace
Bien il nous en doibt souvenir
Et recorder jusque au mourir
L'ingrat/ me desplaist quoy qu'il face.
¶ Si pour Christ avons du soucy
De nous/ n'en ha pas moins aussi
Amour le vous doibt faire entendre
Mais s'il vous griefve d'estre ainsi
Demandez suy de cueur mercy
Tout vient apoint qui peult attendre.
¶ Aultre chanson/ sur le chant Grace
et vertu/ bonte etc. Ou sur Je my re¬
pens de vous avoir aymee etc.
G¬
race et vertu/ bonte/ beaulte noblesse
est en mon dieu/ point ne le fault celer
Trop my desplaist/ d'en ouyr mal parler
Je hays celuy/ qui son honneur luy blesse.
¶ En mes chansons/ son nom je magnifie
Car c'est le filz/ de dieu le createur:
Et croy qu'il est/ mon seul mediateur
Et advocat/ heureux est qui si fie.
¶ quant son sainct non/ doulcement je invoquoye
Mes ennemis/ pour me mettre en esmoy
Disoient ainsi/ il est bien loing de toy
Point ne ty fie/ or ainsi je chantoye.
¶ Voyci le temps/ de sa misericorde
Il aura donc/ de moy compassion
J'espere avoir/ de luy remission
Pardon aussi/ verite si accorde.
¶ mon doux jesus/ j'ay faict cry lamentable
De profond cueur/ a toy tu le congnoys
Il est en toy/ sire exaulser ma voix
Tu seras donc/ a ton serf amyable.
¶ Helas seigneur/ si observer mes voyes
En jugement vouloys/ et les punir
Qui le pourroit/ porter ne soustenir:
de tes doulx chantz/ ne orrions jamais les joyes
¶ Mais pour autant/ que tu es tout propice
Ensemble aussi/ propitiation
En toy j'ay mis/ mon expectation
Ne me punis point selon ta justice.
¶ Fie me suis/ a ton verbe et promesse
Car tu es tel/ qui ne pourroit mentir
De cest espoir/ ne me peult repentir
Et my fieray/ a tout jamais sans cesse.
Le chrestien/ ayant la congnoissance
Du redempteur/ et sa benignite
Jusque a la mort/ des sa nativite
Doibt mettre en luy/ toute son esperance.
¶ Misericorde/ il ha en abondance
qu'il n'est pecheur /ne home tant soit vitieux
ne tant mauvais/ soit home jeune ou vieux
Qui de peche/ n'y trouve la delivrance.
¶ Puis qu'il peult donc/ toute faulte re¬
mettre
Croyans qu'il a faict satisfaction
De noz pechez/ en sa submission
tres humblement/ mes freres nous fault mettre
¶ O mon seigneur/ tu es le christ tres digne
D'estre en syon/ dessus tous adore
Il te appartient/ ton nom soit honnore
De nous trestous/ en cantiques et hymne.
¶ Aultre chanson/ sur le chant Celle
qui m'a tant pourmene.
M¬
On dieu/ que j'ay tant attendu
A eu pitie de ma langueur:
Le filz de luy/ qui est venu
Icy est nostre protecteur/
Nostre advocat/ nostre recteur
Gouvernant tout par sa parolle/
REnouvellant aussi le cueur:
Dont il m'est advis que je volle.
¶ Il est venu/ mais en temps deu
Et s'est demonstre/ estre sauveur
Car son pere avoit/ l'arc tendu
Pour nous tuer/ en sa fureur:
Christ fut de paix/ mediateur
Comme l'escripture recolle/
Lequel souffrit/ pour nous douleur
Dont il m'est advis que je volle.
¶ Pour nous son sang/ a respandu
En la croix/ comme ung malfaicteur
Et tout le cas bien entendu/
A satisfaict pour le pecheur
Tellement qu'il n'est plus debteur
Car il a efface le rolle
Et l'oblige/ du crediteur:
Dont il m'est advis que je volle.
¶ Mais faulx semblant/ a pretendu
Pour des gens/ avoir la faveur
Que pardon/ nous estoit rendu
Pour estre ung peregrinateur
Patrenostrier/ ou ung jeuneur
Ou ung adorateur d'ydole
Plus ne le croy/ ce n'est que erreur:
Dont il m'est advis que je volle.
¶ Par foy satan/ est confondu
Non point pour estre operateur/
Paradis ne nous est vendu
Mais est donne/ par le seigneur
La foy te faict observateur/
Des impreceptz de la saincte escolle
De Jesus/ et non d'ung prieur:
Dont il m'est advis que je volle.
¶ Povres caphars/ ont tout perdu
Puis qu'il souffist d'estre gardeur
De la loy/ et que deffendu
Il est: d'estre plus pardonneur
Plus ne leur fault de recepveur
Pour mettre argent/ en leur cibolle
Auquel on ne faict plus d'honneur
Dont il m'est advis que je volle.
¶ Tout bien de Christ est descendu
Il est de tout bien largiteur
Pour nous en croix il fut pendu
Ce que ne fut jamais prescheur/
Ne sainct martyr/ ne confesseur
C'est Jesus christ qui nous consolle
Qui nous sauve/ et mect asseur
Dont il m'est advis que je volle.
FINIS.
Toy musicien/ garde la sinalephe
Car elle faict discord souvent es voix
La sinalephe/ est faicte ainsi que voys
Au chantre avoir/ il faut bone antigraphe.
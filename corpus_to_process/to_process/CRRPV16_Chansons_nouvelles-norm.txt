¶ Chansons nouvelles
demonstrantz plusieurs erreurs
et faulsetez: desquelles le
pauvre monde est remply
par les ministres
de Satan.
Matth.xv.
¶ Les disciples dirent a Jesus.
N'as tu point congneu que les
Pharisiens ont este offensez
oyantz ceste parolle?
Jesus leur respondit.
Toute plantation laquelle mon
pere celeste n'aura point plan¬
te/ sera arrachee. Laissez les
ilz sont aveugles/ et condu¬
cteurs des aveugles etc.
¶ Chanson nouvelle de l'origine/
autorite/ et puissance de l'evangile/
contre tous ceulx qui le appellent
nouvelle doctrine/ Sur le chant:
Je ne scay pas comment.
J¬
E m'esbahis comment
L'humain entendement/
Remply d'outrecuydance/
Me faict tant de tourment:
Car par faulx jugement
Me poursuyt a outrance.
¶ Tant de faulx seducteurs/
Aveugles conducteurs/
Folz cuydantz estre sages/
Comment maistres menteurs/
De sectes inventeurs/
M'ont ferme les passages.
¶ Les avaricieux/
Felons/ contentieux/
Tous farcis de fallace/
Me blasment en tous lieux/
Nouveau seditieux
Me appellent en toute place.
¶ Aussi nouvelle foy/
Faulse doctrine et loy/
Ces aveugles me nomment/
Tout mal disantz de moy/
Monstrantz que ce grand roy/
Ne sa grace ne estiment.
¶ Pourtant je vous diray
Mon origine au vray/
Si me voulez congnoistre/
Je vous demonstreray
Ma puissance: et feray
Mon estat apparoistre.
¶ Je suis du dieu vivant
Puissance a tout croyant/
Au vray salut et vie:
Car tout homme suyvant
Ma voye et s'employant
Pour moy, Christ glorifie.
¶ La condemnation
Par la transgression
D'adam/ estoit mortelle:
Car sans remission
Mort et damnation
Vous estoit eternelle.
¶ Mais par la grand bonte
De dieu/ et charite/
Grace et paix vous fut faicte/
De ce la verite
Nouvelle et grand seurte
Je suis pleine et parfaicte.
¶ Dieu le pere puissant/
A Adam languissant/
Aussi a tous noz peres/
Par Jesus Christ plaisant
Son filz obeyssant/
Promist ces jours prosperes.
¶ Par moy l'homme de dieu/
Le bon Moyse hebrieu/
Et tous les sainctz prophetes/
En esprit ont preveu/
Cerche/ escript/ promeu
De Christ les faictz et gestes.
¶ Tout ainsi qu'ont predit
Par parolle et escript/
Jesus Christ se fist homme/
Qui pour les siens se offrit/
Effaceant le rescript/
Pour vous payant la somme.
¶ Donc par luy suis donne
Et pour grace ordonne/
A tout chrestien fidelle:
Par luy est condamne
Tout homme obstine/
Qui a moy sera rebelle.
¶ Luy mesme m'a presche/
Et par moy a pesche/
Maintz pecheurs infirmes/
Enfer/ satan/ peche/
Pour tous a despesche/
Ceulx qui en moy sont fermes.
¶ Et quand au ciel monta/
Au monde me laissa/
Pour ceulx qui devoyent croyre/
En moy qu'il commanda/
Que a tous on me prescha/
Parmy tout territoire.
¶ Puis m'ont presche ainsi
Ses disciples/ qui aussi
Ont par saincte escripture
Tesmoingne tout cecy/
Par quelz escriptz icy
En moy prens ta pasture.
¶ Et pour le dernier poinct/
Celuy qui ne croyt point
En moy/ sa conscience
Le vers tousjours le point/
Et feu qui pas n'estaint/
Par divine sentence.
¶ Chanson nouvelle de la Messe
desesperee et enragee/ voyant ap¬
procher sa fin et horrible ruyne. Sur le chant:
C'est a grant tort que moy paovrette endure.
C¬
'Est a grand tort que moy messe tant dure/
Et que je soye/ pour si bonne tenue/
Plus faulse chose n'y a dessoubz la nue:
Plus endurer on ne veult telle ordure.
¶ J'ay trop dure/ il est temps que je meure/
A mort a mort tout le monde me crye:
Comme monnoye faulse l'on me descrye/
D'on voys tomber/ je suis desja trop meure.
¶ C'est le support que j'ay de vous sainct pere/
Ou sont voz gens/ ou est vostre clergie/
Par qui l'eglise/ si tres mal est regie/
Si mal me vient/ ce vous est vitupere.
¶ N'y a il droit/ n'y a il escripture/
Par qui je soye prouvee et maintenue:
Plus contredire je ne puis toute nue
A verite/ qui contre moy procure.
¶ Tous mes suppotz maintenez vostre messe/
Qua vous se plaint bien dolente et marrie:
Vostre grand pance si long temps a nourrie/
Vous la perdrez/ si ainsi l'on me deschasse.
¶ Si n'ay secours de vous ausquelz me fie/
Diversitez de bestes insensees
Et desguisees/ seront bien mal pensees:
Car Verite puissante me desfie.
¶ Tous mes chasteaulx/ prieurez/ autelz/ chapel¬
les/ Clochiers et croix/ monasteres et cures:
Mes triumphantes chansons/ marchez/ et foyres/
Ruyner voys/ puis que la mort m'appelle.
¶ Mes champions monstrez vostre vaillance/
Si Verite par droict/ ne povez vaincre
Par l'escripture/ par la plume et l'encre/
Bruslez/ noyez/ tuez en abondance.
¶ A droit ou tort/ fault que c'est evangile
Soit rue jus/ ou du tout suis perdue:
Car plus heureuse seroye de estre pendue/
Que aupres de luy estre en village ou ville.
¶ Par vostre effort/ si le povez confondre
Plus vous feray riches que fustes oncques:
Satan mon pere vous maintiendra/ si doncques
Tous d'ung accord a ce voulez entendre.
¶ C'est un ressort que ferez par concile/
Non general/ mais secret en voz salles/
Dans y admettre contraire aux Decretalles/
Ou autrement ne vous seroit facile.
¶ Autre chanson contenant une partie des dan¬
nables erreurs et abusions des ministres de
L'antechrist/ qui ont usurpe le nom de prebstre.
O
Prebstres prebstres ouyez vostre chanson/
En voz matines chantez ceste lecon/
Puis questes tous plantez
Contre dieu et raison/
Vous serez desplantez/
Plus n'est vostre saison.
¶ O prebstres prebstres laissez vostre mestier/
Ostes voz messes/ hors de nostre monstier/
Aussi vostre coquille:
Trop avez marchande:
Prescher fault l'evangile:
Car dieu la commande.
¶ O prebstres prebstres ne vous souvient il point/
Quand faisiez croyre c'est erreur et faulx
poinct
Qu'en ce petit armoyre
Jesus est en prison:
Vous nous disiez encoire/
La boitte est sa maison.
¶ O prebstres. p. voz erreurs sont bien grandz/
Que dieu se laisse manger a telz galandz
Aussi que entre voz mains
Il faice tant des tours:
Tant des dieux que des pains
Vous mangez tous les jours.
¶ O prebstres prebstres lisez moy au premier
Sainct Luc aux Actes/ et sainct Marc au
dernier
Jesus est a la dextre
Du pere tout puissant/
Ung jour doibt comparoistre
Juge resplendissant.
¶ O prebstres prebstres en ce jour l'attendons/
Par la creance tout ainsi l'entendons/
Mais vous ne l'etendez
Vostre cueur n'y est pas:
Car vous ne demandez
Qu'argent et bons repas.
¶ O prebstres prebstres vostre erreur est predit
L'evangeliste sainct Matthieu l'a escript/
Vous estes faulx prophetes
Par oeuvres et par dictz/
Cecy vient de voz testes/
Vous nous avez seduictz.
¶ O prebstres prebstres vostre confession/
Voz penitences ce n'est qu'abusion/
Vous estes dieux en terre/
Les pechez pardonnez/
Pluye/ vent/ et tonnoirre
Dittes que gouvernez.
¶ O prebstres prebstres ne demandez plus dons/
Pain/ vin/ chandelles/ laissez tous ces
pardons:
Car vostre purgatoire
La bourse a trop purge/
Jesus est nostre gloire/
Qui nous a soulage.
¶ O prebstres prebstres il vous fault travailler
Dieu le commande/ ou il vous fault prescher
Purement sa parolle/
Sans y rien adjouster:
Car elle paist et saoule
L'ame/ sans rien couster.
¶ O prebstres prebstres il vous fault marier/
Et voz commeres du tout fault oublier:
N'estes vous pas infames
D'avoir vescu ainsi:
Seduictz avez les femmes/
Fille/ chambriere aussi.
¶ O prebstres prebstres le temps est maintenant
Que vostre pape c'est antechrist meschant/
Et toute sa vermine/
Commence en tout lieu
D'estre mis en ruyne
Par le glaive de dieu.
¶ Autre chanson pour la conversion des
paovres papistes ignorantz qui ont bon
vouloir/ et mettent peine de ouyr et enten¬
dre la verite de l'evangile: car des autres
papistes obstinez et blasphemateurs n'y
a point de esperance. Sur le chant:
Dame d'orleans ne plourez plus.
P¬
Aovres papistes retournez vous
A Jesus qui est mort pour nous.
¶ Paovres papistes debonnaire/
Qui desirez a Jesus plaire/
Vostre ignorance a trop dure/
Trop avez d'erreurs endure.
Paovres papistes etc.
¶ Laissez meschantz cryer et braire:
Car il est temps de vous retraire/
Puis que Jesus vous est presche/
N'excusez plus vostre peche.
Paovres papistes etc.
¶ Laissez donc toute idolatrie/
Venez a Jesus qui vous prie
Luy seul descharge les pecheurs/
Les appellant par ses prescheurs.
Paovres papistes etc.
¶ Laissez moy ce vain dieu de paste/
Qui voz biens corps et ames gaste/
Ne vueillez donc plus adorer/
Ce dieu que voyez devorer.
Paovres papistes etc.
¶ Laissez moy l'idole de Romme/
C'est antechrist qui tout consomme/
Renoncez a tous ces larrons/
Avec leurs bulles et pardons.
Paovres papistes etc.
¶ Laissez moy ces malheureux prebstres
Plus que Judas meschantz et traistres/
Qui Jesus une foys vendit
Et rendant l'argent se pendit.
Paovres papistes etc.
¶ Laissez moy leur puante messe/
Qui la chrestiente si fort blesse/
Soyez contentz d'ung redempteur:
Car tout autre homme est menteur.
Paovres papistes etc.
¶ Laissez moy tous ces chatemittes/
Moines/ bigotz/ nonnains/ hermites/
Et tout autre ordre desguise:
Car Jesus n'est point divise.
Paovres papistes etc.
¶ Laissez moy ces affamees bestes
Qui tout ravissent par leurs questes:
L'ame/ par leur faulx pardonner:
Les biens/ qu'ilz pillent par donner.
Paovres papistes etc.
¶ Laissez faulx christz et faulx prophetes
Ventres ocieux faisantz prou festes/
Six jours il convient labourer/
Au septiesme dieu honnorer.
Paovres papistes etc.
¶ Laissez donc toute paillardise/
Ne vivez plus a vostre guise/
Tenez la foy a vostre espoux/
Jesus christ qui est mort pour tous.
Paovres papistes etc.
¶ Gardez que aucunne vous supreigne/
Tenez la voye que Christ enseigne/
La vraye foy et charite:
Car il est vie et verite.
Paovres papistes etc.
¶ Autre chanson demonstrant la
maniere comment les chrestiens se
doibvent esjouyr et chanter selon
Dieu/ qui se chante sur le chant:
C'est une dure departie.
C¬
'Est une paovre chantrerie/
Qui est desplaisante au seigneur/
Chanter chansons d'yvrongnerie/
Controuvees au grand deshonneur
Du seigneur dieu qui tout congnoit/
Combien que belle couverture/
De bien et sainctete y soit/
Ce qu'est sans foy n'est rien que ordure.
¶ Impossible est quoy qu'on te die/
Sans foy plaire a nostre sauveur/
Beau parler et meschante vie/
En ce ne prent il point saveur/
Comment bien je te prouveray
Par sainct Matthieu en son septiesme/
Pourtant je te demonstreray
Ou pour chanter prendras ton tesme.
¶ Ensuis par tout la droicte voye
Jesus christ nostre redempteur/
En luy/ mettant toute ta joye/
De volupte soys contempteur
Du monde et de ses vanitez:
Tes chansons soient spirituelles/
De saincte escripture extraictes/
Delaissant ces chansons charnelles.
¶ Lis au quatorziesme chapitre
La premiere aux Corinthiens/
Ou sainct Paul vrayement nous monstre
Comme doibvent les vrays chrestiens
Prescher/ prier/ chanter aussi/
Tout soit en voix intelligible/
De coeur/ d'esperit/ en sens rassi/
Dont fruict a tous soit perceptible.
¶ Je chanteray donc de ma bouche/
Mais de coeur bien plus ardamment/
Par l'esprit de dieu quand me touche/
Je ne le pourroye autrement/
Par ainsi donc dieu l'oueray/
Au grand prouffit et edifice
De mon prochain/ et l'instruiray
A louer dieu en son office.
¶ N'aurons nous que une fois l'annee/
Ou deux/ memoire seulement
De la grace/ qu'il a donnee
A nous/ pour lesquelz paovrement
En ung estable il est ne:
Pour nous a souffert mort horrible/
En ce monde si mal mene?
Pensons y tant qu'il est possible.
¶ Tant que nous serons en ce monde/
Si chrestiens sommes/ en noz coeurs
Porter debvons l'amour profonde
De ce bon Christ/ et ses langueurs/
Sa vie/ et sa nativite:
C'est le mirouer de patience/
Il est mort et resuscite:
Monte au ciel par sa puissance.
¶ Or chantons donc tousjours louenges
A nostre bon pere des cieulx/
Disantz de coeur apres les anges/
Gloire au seigneur aux tres haultz lieux:
Qui de la mort nous a tire/
Par Jesus qui a faict la guerre
Contre Satan/ s'est retire
Avec nous faisant paix en terre.
¶ Mais gardons nous d'ingratitude
Qu'est moult desplaisante a Jesus/
Pour laquelle grand multitude
D'israel furent confondus/
Pour la loy de dieu contemner:
Rentrarent point en celle terre/
Combien plus sont a condamner
Ceulx qu'en Jesus ne veullent croyre.
¶ Tumbons trestous devant noz faces:
Et de grand coeur remercions
Ce bon pere de ses grandz graces/
Lesquelles publier debvons/
Affin de le glorifier:
Preschons tousjours ses grans merveilles
En l'oyant philozophier
De coeur plus fort que des aureilles.
¶ Fin de plusieurs belles chan¬
sons/ extraictes de la
saincte escripture.
¶ Moralite de la mala¬
die de Chrestiẽte/ a .viii. personnages:
en laquelle sõt mõstrez plusieurs abuz/
aduenuz au monde/ par la poison de pe¬
che ⁊ lhypocrisie des hereticques.
Foy.
Le medecin celeste.
Esperance.
Inspiration.
Charite.
Laueugle
Chrestiente.
Son uarlet.
Bon oeuure.
Lapoticaire.
Hypocrisie.
Le docteur.
Peche.
Ceste moralite reprend
Les abuz de Chrestiente/
Celuy qui est en Christ ente
Jamais a la mort ne mesprend.
Y ME VINT
MAL A
GRE.
¶ Les noms ⁊ accoustremẽs des
personnaiges de ceste pre¬
sente moralite.
Foy uestue dune belle robbe blanche/
Esperance/ uestue dune robbe de uiolet/
Charite/ uestue descarlate/
Bon oeuure/ uestu en marchant honneste/
Chrestiente/ en honneste dame/
Laueugle/ en son paoure estat/
Et le uarlet/ pareillement.
Hypocrisie/ uestue en nonnain/
Peche/ par deuãt uestu de robbe mõdaine/
⁊ derriere en habit de diable/
Le medecin/ en habit propre/
Inspiration/ en habit angelique/
Le docteur/ en son estat/
Lapoticaire/ en son estat.
¶ Le docteur commence.
C
E ieu moral/ les troys uertus cõtiẽt/
Cestascauoir la foy/ qui tout soustient
Auec laquelle/ est conioincte esperance
Et charite: qui de la foy prouient
Chrestiente, par elles se entretient
Faisãt tousioͬs bõ oeuure/ ⁊ ne espere en ce
Qui croyt en dieu/ en nul tẽps na souffrãce
De bien qui soit/ car qui a dieu a tout:
Celuy a dieu/ qui a en luy fiance
Prenant en luy tout seul saueur ⁊ goust.
Peuple auditeur/ de la moralite:
A bien faire/ par elle es incite
Et aduise/ de delaisser tout uice
Et tout orgueil/ ⁊ toute iniquite/
Toute luxure/ ⁊ immundicite/
Faulx tesmoignage/ aussi toute iniustice/
Ire/ ⁊ enuie/ paresse/ ⁊ auarice/
Et tous pechez de par dieu deffendus/
Qui croit cela/ aura grace propice
Par foy/ a christ ayons les coeurs pendus.
Hipocrisie/ qui uoit en temps trãsquille/
Chrestiente uiure par leuangile/
Suyuant la foy/ espoir/ ⁊ charite
Par heresie/ ⁊ par raison subtile
La uient tirer hors de lesprit utile/
Et si la faict suyuir charnalite:
Luy promettant dauoir prosperite
Mais en la fin elle en aura la mort/
Certes il est predit ⁊ decrete
Que qui faict mal/ mal luy aduiẽt en sort
Qui a peche/ il doibt auoir recours
A Iesus Christ/ qui est nostre secours
Nostre aduocat, ⁊ nostre medecin
Luy seul guarist/ les aueugles ⁊ sourdz
Aller ne fault/ aux hõmes na leurs cours:
Car qui si fie/ il sera en la fin
Maudict de dieu/ mourant en son uenin:
Sil nest purge des humeurs hereticques/
Par Iesus Christ/ nostre sauueur diuin
Car nous sõmes/ sans luy pires q̃ eticques.
¶ Nota que la foy doibt preceder/ ⁊ Chre¬
stiente uenir apres accõpaignee de Espe¬
rance ⁊ de Charite/ puis Bon oeuure.
La foy primo.
Par grace en foy/ sans oeuures iudaiques:
Christ a uoulu/ par dictz apostoliques
De ses esleuz monstrer le salut prendre:
Si quon ne doibt/ en soymesme comprẽdre
Que par ses faictzon soit ioinct aux reliq̃s.
Pharisiens operateurs iniques:
Par argumens/ ⁊ raisons sophistiques
Nont poĩt cõgneu/ cõe on doit au ciel tẽdre
Par grace en foy/ sans oeuures iudaiques.
Or delaissez leurs sentences obliques
Subtilitez/ ⁊ songes phantastiques/
Uous appliquãs/ au diuin uerbe entendre
Sãs doubte auoir/ dengin soit dur ou tẽdre
Que Christ uoꝰ ueult faire enfans deifiq̃s
Par grace en foy/ sans oeuures iudaiques/
En son escolle/
Sainct Paul recolle
Que cest de foy:
Or ty consolle.
Tu seroys folle/
Si par la loy/
De pape ou roy/
Uouloys sans moy/
Monter a la saincte carolle
Des bienheurez en bel arroy/
Chrestiente aura requoy/
Par seulle foy sans monopole/
Qui ha la foy/ il est le filz de dieu
Et a pouoir/ dit S. Matthieu:
Dessus la puissance infernalle/
Qui a la foy/ il uaincq le diable/
Par foy on est iustifie/
Et de salut certifie:
Par foy on faict les grandz miracles:
En Iherico les propugnacles/
Sont atterrez/ ⁊ confondus.
Ces motz notez ⁊ entendus/
On doit par la foy en dieu croire.
Esperance primo.
Dame affin quil te soit notoire
Ie suis une attente certaine/
De paruenir au hault domaine/
De Iesus Christ: par ses merites/
Car par moy les cieulx tu herites/
Et es receue auec lespoux/
Non pour auoir tue les poux/
Ains par auoir seulle esperance/
En ung seul dieu/ qui par clemẽce:
Sauue les filz delection.
Charite primo.
De charite Paul ad Timotheum
Uous a descrit la diffinition
Elle est (dit il) fin du commandement
Dun coeur tout pur/ sans uiure feintemẽt
Ayant la foy/ pour sa fondation.
Auoir en dieu ferme dilection/
Et au prochain/ sans faire election
Cela prouient en uous ceriainement/
De Charite.
Charite est la consummation
Des bõnes loix/ ⁊ droicte intẽtion:
Car tu ne dois poĩt faire aucunemẽt
A ton prochain/ cela que nullement
Tu ne uoudrois/ nest ce pas la raison
De charite/ ⁊ sa description?
Charite donne/
Et si pardonne
Parfaictement:
En dieu ordonne/
La chose bonne/
Non pour payement:
Mais simplement/
Et purement/
Le sien aux paoures abandonne:
En leur en donnant largement/
Sans distinguer lhabillement
Charite a tout bien consonne.
Bon oeuure primo.
On ne cõgnoist a la robbe persõne/
Pourtant/ ie ueulx dire ma qualite
Escoutez moy/ ⁊ q̃ mot on ne sõne:
Bon oeuure suis ensuyuãt charite/
Pour bien faire/ ie nay lieu limite
Ne tẽps/ ne habitz/ ne estat/ uin/ ne uiãdes
La foy me faict seruir en uerite
Et en moymesme/ elle faict choses grãdes:
Sobriete destruict langues friandes/
Humilite les orgueilleux habitz/
Et continence/ abolist les galandes/
Et les galans/ qui font des gros rabis.
Chrestiente.
Moderateur de paradis
Grace uous rendz des nobles dames/
Que uous auez icy transmis
Pour me regir sans nulz diffames/
La foy heretiques infames
Destruict/ par la uertu diuine.
La foy monstre les grandz blasphemes/
Et les reprent par sa doctrine/
La foy nous faict ung dieu congnoistre/
Et esperance/ en luy fier.
Charite nous faict apparoistre/
Comment on le doibt seul aymer/
Allons ceans nous reposer
En regardant dedans ung liure.
Docteur/ uueillez nous exposer
Quelque bon mot se estes deliure.
¶ Icy entre en une tente/ ⁊ le docteur
parle/ et dit.
Le docteur.
Soyez prudens ueillans en oraison
Et enuers tous obseruez charite:
Car charite/ coeuure de sa toyson
Le grand nõbre/ de nostre iniquite
Quand uous uerrez/ le tẽps de aduersite/
Hospitalliers soyez a uoz prochains/
Nourrissez ceulx de famine prochains/
Administrans uostre bien transitoire:
Faictes hõneur aux seigneͬs souuerains/
Et si donnez a dieu lhonneur ⁊ gloire.
Seruez a luy seul/ en toute saison/
A ce faire/ nul iour n est limite
Nulles places/ aux champs/ a la maison/
Uostre oraison soit faicte en uerite/
Desprit/ de coeur/ ⁊ de fidelite/
Et par espoir: estans du tout certains
Que dieu noꝰ ueult dõner ses biẽshaultaĩs
Meilleurs q̃  nest nostre oeuure meritoire/
Faictes doncques cõme firent les sainctz:
Et si donnez a dieu lhonneur ⁊ gloire.
En oraison/ ostez le long blason:
Leuans uoz mains en toute purite
A ung seul dieu/ plus sans comparaison
Doulx ⁊ bening/ que uostre infirmite
Ne peult penser: car par benignite
Il abolist les pechez des humains/
Croyans en luy/ laissans faictz inhumains
Il ne quiert rien de uostre territoire
Tant seullement/ laissez desirs mondains
Et si donnez a dieu lhonneur ⁊ gloire.
Chrestiente/ purgez uoz cas uillains
Par foy en Christ: apres ce purgatoire
Amendez uous/ de tous pechez forains
Et si donnez a dieu lhonneur ⁊ gloire.
Gardez bien tout le decalogue/
Qui ne contient que ung monologue
Cest daymer dieu plus que soymesme/
Et se garder quon ne desrogue/
A son uouloir: pour tout prologue
Tu aymeras en dieu/ ton proesme
Luy donnant pasture/
De saincte escripture:
Qui nen aura cure/
Par S. Paul ie uous en asseure/
Qui uault pis que payen.
Tu es la facture/
Et la creature/
Prompte a pourriture/
Par peche ne te desnature
Et tu auras tout bien.
Tu ne doibtz nul autre adorer:
Fors q̃ ung seul dieu/ ⁊ lhõnorer
Cela il ueult auoir de toy/
Il te fault six iours labourer/
Et au septiesme reposer/
En exerceant oeuures de foy.
Honnore ton pere/
Cest grand uitupere/
De mal faire a mere/
Cil est digne de mort amere/
Qui transgresse la loy.
Meurtre ne doibs faire/
Ne mentir pour plaire/
Naussi pour desplaire/
Si ne ueulx griefuement meffaire:
Alencontre du roy.
Garde toy bien destre larron/
Et de paillarder en facon
Qui soit/ cõuoytãt fille ou fẽmes
De ton prochain/ ou sa maison/
Cest contre dieu/ ⁊ la raison.
Ceulx qui le font/ ilz sont infames:
Et de dieu maudictz/
Escoutez mes ditz/
Qui ueult paradis
Auoir/ il doibt garder ces dix
Commandemens/ ⁊ obseruer:
Sans nulz contredis/
Mais les estourdis
Par leurs faulx addis
Ueullent bailler nouueaux edictz/
Et aux sainctz escritz adiouster/
Chrestiente/ tu doibtz noter:
Que lescripture est suffisante
De te sauuer: sans autre attente:
Delaisse donc lhumain scauoir/
Si tu ueulx de dieu grace auoir
La Bible contient tout cela.
Hypocrisie primo.
Iay tout maintenant ouy la/
Ung grand prescheur de parabolles/
Il uient tout nouueau des escolles/
Destudier en saincte Bible:
Mais ie feray tant par S. Gille
Que chrestiente me croyra/
Et autre que dieu seruira/
En adorant plusieurs images/
Il me fault auoir deux uisages:
Lung pretendra sainctete/
Et lautre toute faulsete:
Ainsi soubz la couleur de bien/
Ie paruiendray a mon moyen/
Ie scay tout par coeͬ mes logiq̃s
Et mes fallaces sophistiques/
Pour bien tromper il nest que moy/
Tout droict a elle ie men uoy
y me fault faire bonne nicque.
Peche primo.
Ie suis peche faulx ⁊ inique
Qui de paradis fis tomber/
Grand part de nature angelique.
Eue ⁊ Adam ie fis pecher/
Ce que leur fut uendu bien cher/
Car par moy il est faict mortel/
Ie suis se uoulez regarder/
Derriere laict/ ⁊ deuant bel.
A damner les gens ie mapplique/
Car ie faictz a tous transgresser
La saincte loy euangelique/
Que plusie ͬs ont uoulu glosser/
A leur proffit/ ⁊ commenter:
Pour faire aller dame Isabel
Quelque uieil image adorer/
Derriere laict/ ⁊ deuant bel.
Iay des suppos de la menique
Gẽs qui sõt sãs leur dieu aymer;
Lung est larron/ lautre heretique
Ou hypocrite/ remply damer
Ie ne ueulx nul q̃  moy blasmer/
Ie suis tout tel quest ung tombel/
Son me uouloit bien contempler
Derriere lect/ ⁊ deuant bel.
Hypocrisie.
Ie ueulx uestir ce gris mantel/
Pour aller uoir Chrestiente/
Long temps ya que iay este
En ma maison/ sans uoir les gẽs
Il me desplaist des entregens/
Que font la foy ⁊ Esperance/
Et Charite: car en plaisance
Chrestiente uit auec elles/
Il me fault user de cautelles/
Mais toutesfoys il fault que face
Tout soubz couleur de ciche face
Ie prescheray dhumilite/
Pour linduire a peruersite.
Ie prescheray contre auarice/
Mais ie seray tenante ⁊ ciche.
Ie prescheray contre luxure/
Mais ie seray pleine dordure.
Ie prescheray paix ⁊ concorde/
Mais ie uiuray en grand discorde.
Ie prescheray quil fault donner/
Et si seray sans rien bailler.
Ie prescheray les usuriers/
Et si auray bledz en greniers.
Ie prescheray contre lyurongne/
Et si auray la rouge trongne.
Ie prescheray contre homicide/
Et si luy bailleray subside:
En ce faisant ie abuseray
Chrestiente/ ⁊ tromperay:
Uoyla que faict Hypocrisie.
Chrestiente.
Il mest uenu en fantasie
Daller iouer ung peu aux chãps.
Hypocrisie.
Or est il maintenãt le temps/
De la Chrestiente seduire/
Car ie la ueulx par moy conduire
En lattirant a ma chordelle.
Hola/ ie uoy la le corps delle/
Il la fault aller saluer.
Iesus Christ uous uueille sauuer:
Chrestiente/ dame ⁊ maistresse.
Chrestiente.
Certes poͬ sauuer/ le maistre est ce:
De luy tout seul prouient salut.
Hypocrisie.
Ce mot la/ nest point absolut/
Il nous fault bien des aduocatz/
Comme lon uoit chez les prelatz/
Ou chez les roix/ en leurs grandz cours.
Chrestiente.
Iusques icy iauoye tousiours
Creu ⁊ pense que ce fut Christ.
Car en S. Paul il est escript
Quil est le seul mediateur.
Hypocrisie.
On doibt auoir ung confesseur/
Et des images au monstier/
Lesquelles il fault adorer
Sur peine dinobedience.
Chrestiente.
Ie pensoys en ma conscience/
Quil ne fallut auoir figure
Ne image de la creature:
Puis que dieu lauoit defendu.
Hypocrisie.
Uous nauez point bien entendu
Ce passage/ quil fault glosser.
Chrestiente.
Mais lantechrist (ce fault noter)
Doibt corrompre les escriptures
En les glossant aux auentures/
Uostre uie me faict uous croyre.
Hypocrisie.
Ie ne uous ay point dit encore
Plusieurs choses que nous ferons.
Car noz biensfaictz nous donnerons
Prenant argent pour nostre uie.
Chrestiente.
De uous ouyr iay grand enuie/
Mais ce sera une autre foys.
Hypocrisie.
Ie ne mange rien que des pois/
Car ie ueulx pour tous meriter.
Chrestiente.
A dieu/ ie men uoys mediter/
Ie ne scay quil men aduiendra.
Laueugle.
Helas qui me confortera/
Helas qui me presentera
Quelque petite aulmosne:
Helas qui mestrenera:
Et mon ame pour luy priera
Que dieu bõne sante luy donne.
Ie crie ⁊ blasonne:
Ie hue ⁊ sermonne/
I ay beau sermonner
Il nya personne/
Qui son coeur addonne
A rien me donner.
Il ne tient point a iargonner/
De braire les passans estonne
Quelcun entende a ma priere?
Ie ne uoy couleur ne lumiere
Et nay forme de yeulx au uisage.
Mes amys uoyez ma maniere:
Ie crie deuant ⁊ derriere/
Pensant y trouuer aduantaige:
Est il don ne gaige/
Que pour mon language/
Ie puisse conquerre?
Ie tiens cy mesnage
Au meilleur passage/
Qui soit sur la terre:
Mais ie ne scay plus qui requerre/
Car ie ny congnoys fol ny sage
Helas/ a ce paoure homme: he?
Aueugle suis mal fortune/
Uueillez quelque chose donner
Mes amys: ie nay que disner
Departez moy quelques morceaux.
Le uarlet.
Ie regarde sur noz drappeaux
Son y a iecte quelque maille/
Oy/ tantost: baille luy baille
Il ny a denier ne demy.
Laueugle.
Ung paoure hõme na point damy/
Il ne si fault ia trop attendre.
Le uarlet.
He? uueillez uostre main estendre/
Sur ce paoure hõme qui ne uoit goutte.
Laueugle.
A ce mur/ ame ne mescoutte:
Ma teste pour neant se combat.
Bon oeuure.
Mon amy sans nul debat
Nattendez plus/ il nya ame
Venez tantost/ mais que ma dame
Soit de son esbat retournee.
Chrestiente.
Helas est il femme de mere nee/
Plus fortunee/ abbatue ⁊ remise
Que moy? las non. Ie suis nuyt ⁊ iournee/
Importunee/ estrangement menee/
Abandonnee/ a grandz maulx ⁊ submise.
Las? suis ie mise/ ainsi par chose omise/
Ou coulpe admise/ encõtre mon sauueur/
Ie sens en moy une tresgrand chaleur.
Quelle ualeur/ quelle sante/
Quelle couleur/ quelle beaulte/
Ay ie eu: qui suis Chrestiente
De Iesus christ instituee?
Pour ualeur/ malheur/ paourete/
Mest uenue: ⁊ en uerite
Ie suis comme a demy tuee.
Peche.
Ha? que uous estes abusee
Dainsy penser estre malade:
Uous nestes palle/ ny usee
Mais forte/ fresche/ saine ⁊ radde/
Ne soyez plus cy amusee
A faire en ce point la couuade:
Allons aux champs sur la rousee/
Nous rafreschir dune salade.
Chrestiente.
Uous me chantez estrange aubade/
Qui dictes que ie n ay nul mal.
Peche.
Non, uous feriez une gambade
Ce nest qung sommeil anormal.
Chrestiente.
Toutesfoys/ si suis ie fort fade
Pour courre a pied ou a cheual/
Ie ne puis aller longue estrade/
Il faut reposer en ce ual.
Peche.
Nous penserons du principal/
Cest de rafreschir noz gorgettes:
Le buyssonnet nous fera pal
Et mangerons des herbelettes.
Chrestiente.
Uoz parolles sont tant doulcettes/
Que mon mal my font oublier:
Et suis dauis soubz ces brãchettes/
Esbatemens multiplier.
Peche.
Ie men ueulx aller emplier
A faire une salade nette:
Et tandis uous uueil supplier/
De me attendre ma mignõnette:
Ie uous feray ung plat honneste/
Subit a deux filz de cotton.
Chrestiente.
Ie uous attendray seullette/
En cueillant quelque uiolette/
Fleurette/ rosette/ ou bouton.
Peche. seorsum.
Au gouffre ardant du terrible Pluton/
Cruel luton/ faiz seiour domestique
Iy entre ⁊ sors/ faulsement a bas ton:
Et prens baston/ duquel souuent bast on/
Flameng/ breton/ meurtrier/ ⁊ heretique:
La ie frabrique/ oeuure diabolique/
Et si mapplique/ en yuer ⁊ este/
A faire mal a la Chrestiente:
Uoicy de larchenicq/
Uoicy du riagal.
Uoicy uenin daspicq.
Uoicy poison esgal/
A cil que hannibal/
Beut quand il se deffit.
Cest ord uenin sera confit/
Auec ceste orde platellee:
Ainsi sera a mon proffit
Chrestiente ensorcellee.
Le medecin primo.
Medecin suis/ duquel la medecine
Remede insigne/ est aux medecinez.
Medecin suis/ qui langueurs medecine/
Et me designe: aux bons armez de signes/
Non de racine/ aincoys de mesdictz signes.
Homme cy naiz/ qui estes designez
Tournez icy uoz coeurs/ yeulx/ bouche et
Ie suis le seul medecin des humaĩs. (maĩs
Pour recipe/ drogue/
Iullet sur ou rogue/
Sirop/ bollus/ casse
Au mal qui desrogue:
Rien ie ne prorogue
Que ma sante ⁊ grace.
Quand le p̃mier hõme a mal samordit/
Et quil mordist/ au fruict dont se repent:
Langueur ⁊ mort/ son corps ⁊ ame ordist
Mal lhardist/ ⁊ uenin le mordist
Que luy ourdist/ le uenimeux serpent:
Encores pend ce poison en larpent/
Lequel despend Dadam le premier hõme/
Quand le serpent enuenyma la pomme.
Le uenin actif/
Froit/ aspre ⁊ hatif
Tost lempoisonna:
Si fut maladif/
Infime ⁊ tardif:
Dont grand poix on a.
Mais pour dõner aux hõmes guarison/
Contre poison uenimeux ⁊ mortel:
En temps preueu/ ⁊ certaine saison/
De ma maison/ ou sont biens a foison/
Suis pour raison uenu au bas hostel:
Dieu immortel/ me fiz homme mortel/
Soubz le martel de passion tresdure:
Pour reguarir lhomme de toute ordure:
Ien fays seul la cure/
Par mon sang le cure/
La boitte est mon corps:
Duquel ouuerture
On fit par fracture/
Dont la creature
Doibt auoir recors.
Or uoy ie aux yeulx misericors
Chrestiente/ en grand danger:
Car peche la ua laidanger
Et mettre ses membres discors/
Il la fault a cris ⁊ a cors
De cest accident esloingner.
Inspiration/ sans targer
Allez uoir la Chrestiente.
Inspiration.
Sire/ quelle necessite
A de moy uostre bien aymee
Chrestiente/ tant renommee
Par tous les climatz du monde.
Le medecin.
Elle est en dãger destre immunde:
Besoing a dinspiration
Contre la conspiration/
Que peche luy procure ⁊ cause.
Inspiration.
Peche, uoire, ⁊ a quelle cause?
Uous estes le uray productif
De chrestiente/ ⁊ sans pause
La serez tousiours protectif.
Le medecin.
Son nom est ung deriuatif
De mon nom: car chrestiente
Uient de Christ son uray primitif/
Donc en son nom/ est Christ ente:
Chrestiente/ en lunite
Foy ⁊ bonte/ de Christ procede:
Mais elle perd sa dignite/
Quand par son peche elle excede.
Inspiration.
Il y fault donc mettre remede/
Mais dont uient linconuenient:
Le medecin.
Scauez uous dont ce mal luy uiẽt/
Cest une ignorance moult griefue/
Qui loeil de la teste luy criefue:
Cest adire lentendement.
Il ya desia longuement
Que Chrestiente est debile/
Et a bien faire mal habile/
Et de faict/ ung temps a este
Quelle a congneu sa paourete:
Mais peche par uaine plaisance
Luy a oste la congnoissance
De son mal/ ⁊ iacture amere:
Parquoy ignorance la mere
De tous erreurs/ luy faict sembler
Que aucun mal ne la peult greuer:
Et si est presques au trespas.
Inspiration.
Cest donc pour uenir pas a pas
Au profond des crimes enormes:
Ueu que pechez qui sont difformes/
Plaisent tant a la creature:
Et que la hardie infracture
Des sainctz cõmandemẽs de dieu:
Nest point poisee/ ⁊ si a lieu
Sãs remors/ sãs mode/ ⁊ sãs craincte.
Le medecin.
Chrestiente est pres esteincte/
Par peche/ ⁊ doulx blasonner
Lequel sen ua lempoisonner/
Du grief uenin dambition:
Pource sans dilation
Iectez sur le uenin hatif
Le doulx sirop preparatif/
Lequel est pour son efficace/
Nomme preueniente grace/
Car par luy gardee sera.
Inspiration.
Tout le mieulx que faire on scaura
Uostre uouloir sera parfaict.
Peche.
Ca de par le diable cest faict.
Quel brouet? quel ord tripotage?
Il ne fault sinon ce potage
Pour empoisonner tout le monde:
Or nest il sur la terre ronde/
Enchanteur/ sorcier/ triacleur/
Magicien/ diuin/ iangleur/
Qui aist triacle ou mistridacq
Puissant dempescher le dacq/
De mort que ce uenin procure.
Or ca mamye prenons cure/
Uoicy bien pour uous adoulcir
Mãgez dõc poͬ uous rafreschir:
La uiande est plaisante ⁊ nette.
Chrestiente.
Le plat est beau/ cler ⁊ honneste/
Les herbes sont belles a loeil/
Ien uoy manger tout a mon uueil
Et y employer ma uertu.
Inspiration.
Ha/ paoure femme que feras tu?
Quand ce morceau morderas/
A toy la mort amorderas/
Nen mange pas si tu es sage.
Peche.
Uous mẽtez trauers le uisage
Allez ailleurs faire caquet/
Uoulez uous troubler le bancquet
Ny pensez point elle rasotte:
Mamye/ ce nest que une sotte
Parlant par follie ⁊ enuie.
Inspiration.
Gardez bien sur uostre uie
Den manger/ ce sont mors soubdaines.
Peche.
Et ce sont uoz fiebures quartaines
Qui uous puissent les reins sangler/
Mamye/ laissez la iangler
Mangeons quand le temps est appoint.
Inspiration.
Ha? non faictes nen mangez point
Gardez bien den mettre en la bouche/
Autant que la uie uous touche:
Si uous en mangez/ uous mourrez
Si uous le laissez uous uiurez/
Essisez la uie ou la mort.
Chrestiente.
Mais uous me desconseillez fort,
Quel mal men peult il aduenir
Den manger/ si ie ueulx fournir
A mon appetit: ce me semble
Que nen debuez noiser ensemble
Ueu que de rien ne uous compette/
Le plat est beau/ ⁊ ien appette:
Lherbe est belle a loeil/ tendre au doigt
Par ainsy inferer on doibt
Quelle a bon goust ⁊ sauoureux/
Puis mon coeur en est amoureux:
Pourtant certes ien mangeray.
Inspiration.
Ha non?
Chrestiente.
Et si/
Inspiration.
Non/
Chrestiente.
Si feray/
Ien suis toute deliberee.
Inspiration.
Griefuement en serez nauree/
Si dieu ny met prouision
Croyez a l inspiration/
Que uostre bon dieu uous enuoye.
Chrestiente.
Or allez tousiours uostre uoye/
Ie uoy manger ce gros morceau.
Inspiration.
Il fault espandre le uaisseau
Du preseruatif tout a coup.
Peche.
Ie croy quelle est prinse a ce coup/
Plus ny fault fillet ny aguille/
Coulleuure/ ou limonneuse anguille/
Ne fit onc mais si beaulx saulx
Quelle aura aux premiers assaulx/
Car ie lay mise en mal estat/
Chrestiente.
Le coeur pres lestomach me bat:
Mon chief fẽd/ mõ fiel boult en ire:
Ie ne demande que debat/
Le coeur pres lestomach me bat.
Mes mains entre elles font cõbat/
Les cheueulx de mõ chief ie tire:
Le coeur pres lestomach me bat/
Mõ chief fend/ mõ fiel boult en ire.
Hypocrisie.
Il uous fault aller dune tire
En uoyage a sainct Mathelin/
Ie croy que cest sainct Auertin/
Faictes chanter pour uous la messe
Du sainct esperit: ma maistresse
Faictes aussi une neufuaine/
Et si ieusnez la triollaine/
Et les uendredis blancz de lan/
Il fault aller a sainct Aignen
Pour uostre tigne/ ⁊ a sainct cler
Pour uous faire reuoir plus cler/
Pour biẽ uous cõduire en la uoye:
Faictes chãter de saincte Auoye/
Et paour dauoir le coeur amer/
Faictes chanter de sainct Omer/
Pour uoz dentz a saincte Apolline
Elle uous sera moult benigne/
Ie uous prometz que uous aurez
Sante/ ⁊ guarie serez
Par le moyen de leurs miracles.
Le docteur.
Delaissez la tous leurs musacles/
Car pour auoir parfaict secours
Chrestiente/ uaten ⁊ cours
A Iesus christ uray medecin.
Dequoy te sert sainct Auertin/
Sainct Dominique/ ⁊ S. frãcoys?
Dõcques des saĩctz ne feras choys/
Pour te sauuer/ ou te guarir
Trop bien leurs uertus doibs suyuir
Uiuantz comme eulx, silz ont bien faict:
Croy que Iesus a tout refaict:
Et que les sainctz ny ont pouoir/
Dieu est assez fort de pouruoir/
Ses seruiteurs/ sans auoir ayde.
Chrestiente.
Ha la teste/ a layde/ a layde/
Les espaules/ les bras/ ⁊ reins/
Les piedz/ les iambes/ ⁊ les mains/
Helas ie ne scay plus que faire/
Na qui aller: pour me reffaire
Ie uueil auoir des medecines.
Hypocrisie.
Prenez de plantain les racines:
Prenez aussi de la fougiere/
Ung tout seul grain/ il nen fault guaire:
Du poulliot/ de la ueruaine/
Et mettez tout dessus la ueine
Du bras gauche en forme de croix/
Ne passez point le nombre a troys/
Et la laissez la par neuf iours:
En la cueillant faictes sept tours/
Dictes cinq foys Pater noster/
Agyos/ Otheos/ Sother/
Il ny fault fil du sabmedy
Apres disner fille/ nourdy/
Et pour mettre la chose a fin/
Il fanlt dire Berithifin/
Uous aurez en cela fiance.
Bon oeuure.
Ayez en dieu uostre esperance:
Car il est seul qui peult guarir/
Son ua le medecin querir/
Baillant quelque petite drogue/
Cela a dieu point ne desrogue:
Presuppose que lon commette/
Le tout a luy: non a cõmette/
Ny a planette/ ou influence/
Ny a quelque folle creance.
On peult bien medecine prendre/
Sans delle son salut attendre:
Il fault de medecine user
Comme non usant/ ⁊ uiser
Que dieu regit/ ⁊ tient la uie
Entre ses mains.
Chrestiente.
Iay prins enuie
Puis que les sainctz ne me fõt rien/
Auicenna/ ne Galien/
D aller parler a ung deuin:
Qui me dira de lord uenin.
Toute la uertu ⁊ nature.
Le docteur.
Cest contre la saincte escripture:
Chrestiente/ ou tes tu mise?
Dieu le deffend de par Moyse
Au liure du Deuteronome.
Chrestiente.
Ie iray au grand pardon a Rõme/
Pour auoir labsolution/
Et pour la satisfaction
Ie donneray de lor au pape.
Le docteur.
Uoyla comment peche te attrape:
Qui te mect hors de ton salut/
Pour ung ducat/ pour ung salut
Tu croys auoir remission/
Mais tu uas a damnation:
Plus fort que ceulx de tartarie.
Chrestiente.
Ie urle/ ie brais/ ie plains/ ie crie/
Ie me affoiblis/ ⁊ n en peux plus/
Mon corps est lasse/ au surplus/
Ie ne puis pied ferme tenir/
Ne sus iambes me soustenir/
Dont ie chez en ma passion.
Inspiration.
Iay de uous uoir compassion:
Chrestiente/ ma soeur/ ma mye?
Chrestiente.
Quoy/ a faire de larquemye/
Ie men uouldroye bien mesler/
Ien ay ouy souuent parler/
Mais en nul tẽps ie n en uis poĩt.
Inspiration.
Ie croy que ne mentendez point
Chrestiente/ ma doulce soeur/
Ie scay ung medecin fort seur
Qui bien uostre mal guarira.
Chrestiente.
Bien/ son le uoit on luy dira
Que droit sen uoise a la boyteuse.
Inspiration.
Uoicy une chose piteuse/
Chrestiente sans fiction
N entend plus inspiration/
Elle na plus de charite/
De foy/ despoir/ de uerite/
Tant est oubliee de sens:
Il uault mieulx a ce que ie sens
Me retirer pour son moleste/
Deuers le medecin celeste:
Car luy seul a ce peult pouruoir.
Laueugle. Pausa.
Dame ie suis venu pour voir
Sil uous plaira/ en Iesus christ
Me donner du pain ung petit/
Car appetit iay de manger/
Ie ne puis plus mon pain gaigner:
Du pain pour dieu poͬ me resourdre.
Le uarlet.
Chrestiente est toute sourde/
Crions bien hault pour le potage.
Laueugle.
Du laict caille/ ou du frõmage/
Ou ce qͥl uous semble bon estre.
Le uarlet.
Helas mon dieu/ ie uouldroys estre
En paradis auec uous.
Laueugle.
Pour Iesus christ/ secourez nous
Helas/ nous mourrõs par famine.
Chrestiente.
Uoyez quil nous faict layde mine
Ce belistre retors uilain/
Oy/ ie luy donneray mon pain/
Et mon argent/ a ce caymand:
Dehors/ dehors uillain/ meschant/
Uous uenez cy pour truander/
Et pour mon argent demander/
Ie lay uoue en aultre lieu/
A saĩct Claude et a saĩct Matthieuz:
Cest pour en faire une neufuaine/
Ou pour chanter ceste sepmaine/
Pour aller en pelerinage/
Ou pour en faire ung bel ymage/
Ou pour payer ma confrarie.
Laueugle.
Bouche ne scauroit assez dire/
La douleur ⁊ le grand martyre/
Que ie seuffre cy en presence:
Chrestiente tu es la pire/
Qui soit/ tu uoys bien q̃ iexpire
De paourete ⁊ de souffrance:
Helas doulce amye/
Iesus dist il mye
Romps ton pain ⁊ mye/
A la paoure gent affamye
Cest son commandement.
Pour estre a Complie/
Tu nas accomplie
La loy: Or te emplie
A me donner ie te supplie/
Du pain ou de largent.
Le uarlet.
Me laissez uous ainsi mourir/
Uoulez uous plustost subuenir
A ces moynes fors ⁊ puissans/
Uous uoyez bien quilz font bastir
Les grandz palays: sans reuestir
Les paoures nudz/ ⁊ languissans.
Ilz ont pierrerie/
Et orfauerie/
Pompe ⁊ braguerie/
Ornementz faictz de broderie
Pour reuestir du boys:
En pleurant ie crie/
Ma robbe est pourrie
Mais nul ne me prie/
Car leur charite est perie/
Cest contre les diuines loix.
Laueugle.
A ce grand iour du iugement/
Dieu senquerra premierement
Des oeuures de misericorde:
Si les auez faictz sainctement/
Donnãtz aux paoures frãchemẽt.
Il ne arguera nul de sa chorde/
De religion/
De missation/
De procession/
Aincois de miseration:
De la faire soyez recors
Sans election/
De profession/
Ou de nation/
Dõnez nous donc refection/
Pour soustenir ce paouure corps.
Chrestiente.
Meschant coquin/ uaten dehors
Me uiens tu cy crucifier/
Du mien ie ueulx edifier/
Dedans leglise une chappelle.
Laueugle.
Deuant Iesus christ i en appelle:
Car il est dit par Salomon
Que du mauuais loffrande/ ⁊ don
N approuue point le seigñr ample:
Nous paoures gens sõmes le tẽple/
De Iesus christ/ se dit sainct Paul.
Le uarlet.
Dõcques premiers nourrir nous fault/
Cest la raison.
Laueugle.
Noubliez pas/
De nous donner pour le repas
Du pain/ ou ung petit denier:
Ne nous uueillez rien denyer/
Pour Iesus sans plus.
Chrestiente.
Cest cela/
Ung denier cy ⁊ lautre la/
Urayement sainsi les departoye
Tost paoure comme toy seroye/
Uaten hors de deuant mon lieu.
Laueugle.
A dieu uous dis/ ma dame a dieu:
Quand ie nauray de uostre pain
Ie nay point paour mourir de fain:
Chrestiente en bragueries/
En beaulx habitz/ ⁊ pomperies/
Despend le sien a grand foison/
Fermant aux paoures sa maison/
Ce nest point la loy de Iesus:
Allons uarlet/ allons/ sus/ sus.
Inspiration. Pausa.
Sire/ ie reuiens pour scauoir
Sy on pourroit faire rauoir
A Chrestiente guarison/
Le medecin.
Demande elle que la poison
De son peche/ luy soit ostee?
Inspiration.
Elle est si fort empoisonnee:
Quelle na plus dentendement.
Le medecin.
La grace auoir premierement
Luy fault/ ⁊ uouloir luy dõner/
Et bon coeur/ de la demander.
Car lhõme ne peult nul bien faire/
Se lesperit ne luy faict faire:
Retiens cela/ ⁊ ten remembre.
Inspiration.
Elle se destruict membre a membre/
Cest pitie de la uoir destordre:
Si biẽ subit on ny met ordre/
Il mest aduis quelle mourra.
Le medecin.
Non fera/ elle uiuera
En ce siecle et en lautre monde:
Et combien quelle soit immunde,
Par peche en plusieurs suppos/
Elle aura une foys repos:
Et si nest sans grace/ ⁊ sens: ains
Tousiours elle a des mẽbres sains:
Pose que soit en petit nombre/
Et quon ne les cõgnoit pour lõbre/
Et la merueilleuse abondance/
Des membres mis en doleance,
Car pour ung membre sain: ie dis
Quelle en ha des malades dix/
Et pour dix membres en sante:
Elle en a cent en uerite/
Qui sont en merueilleux martyre.
Inspiration.
Ha mectez y remede sire:
Ie scay bien quen chrestiente/
Sil est ung homme en charite/
Enuers dieu bon ⁊ gracieux/
Quil en ya dix uitieux:
Et pour dix bõs au temps present/
Des mauuais on en uerra cent:
Mais guarissez la maladie.
Le medecin.
Affin que le uray ie uous dye/
Ie ne la ueulx point delaisser/
Que incontinent ie nestudie
A son accident abaisser:
Mais premier il conuient penser/
De luy donner aucun repos:
Combien quil faille despencer/
Affin quelle entre en bon propos:
Pour faire donc ses sens compos/
A congnoistre son mal actif:
Baillez luy en pintes ou pos/
Ce doulx iullep preparatif/
Il est fort et penetratif,
Et par sa uertu elegante/
Esmouuera en cas hatif
Toute la matiere peccante.
Inspiration.
Iay une fiolle fringante/
Pour mettre ceste liqueur belle:
Ie luy porteray ie men uante/
Mais cõment est ce/ quon lappelle?
Le medecin.
Apoticaire nen a telle:
Car elle est en foy permanente/
Et tous les pechez elle expelle
Cest ma grace iustifiante.
Inspiration.
Grace? ca donc que ie la sente:
Grace/ dea cest ung mot tresbeau.
Le medecin.
Par elle tout peche sabsente
Cest pour conforter son ceruean.
Inspiration.
Mais selle est mise en son resueau/
Et lunaison aduertineuse:
El nen prẽdra/ non plꝰ qung ueau/
Dont ie ne seray point ioyeuse.
Le medecin.
Ne soyez de cela doubteuse/
Il fauldra que maulgre ses dentz
Prenne la grace uertueuse/
Pour guarir ses maulx euidentz:
Son corps a si grandz accidentz/
Et en ses mẽbres est si restraincte/
Que luy entonnerez dedans
La grace: ⁊ laura par contraincte/
Et puis a la premiere atteincte/
Selle dort/ ce sera bõ signe:
Et selle est de la grace emprainctes/
Apportez moy de son urine.
Inspiration.
Selon uostre ordonnance digne/
Elle aura grace.
Le medecin.
Or ny faillez:
Et combien que peche se indigne/
Maulgre luy grace luy baillez:
Ce nest du uueillant ne courant:
Mais cest de dieu/ grace faisant/
Lequel attend en patience
Chrestiente a penitence.
Laueugle.
Mon uarlet?
Le uarlet.
Hau?
Laueugle.
Mon uarlet?
Le uarlet.
Hau?
Laueugle.
Tu nes qung fol/ par S. Micheau
Mal endoctrine et appris:
Tu ne uaulx rien.
Le uarlet.
Cest petit pris:
Pour quoy maistre/ ne uaulx ie riẽ?
Laueugle.
Tu me dis hau? entendz tu bien/
Quand ie te appelle mon uarlet:
Ditz moy mõ maistre/ que uous plaist?
Faisant honneur dieu le commande.
Le uarlet.
Mais beau sire/ ie uous demande:
Dequoy uous seruira cela/
Uous ne uoyez ne ca ne la/
Que scauez uous/ si mon chappeau
Est en ma main/ ou au couppeau
De ma teste/ quand a uous parle:
Ie suis couuert/ de paour du harle/
Vous fault il faire/ tant dhõneur.
Laueugle.
Non point pour moy: mais le seigneur
La dict/ cest son commandement
Quil fault garder songneusement:
Honnora personam senis/
Entendz tu bien/ mon trescher filz
Et coram cano capite/
Consurge/ par humilite.
Rotte bien donc ces beaux prouerbes.
Le uarlet.
Uous auez tousiours tant de uerues:
Comment osez uous caquetter
De Salomon: allons quester
Et uous taisez de l escripture/
Uous en aurez malle aduenture/
Den tant parler quelque matin.
Laueugle.
Celuy est bien chien matin/
Qui ne scait point la saincte loy/
Et les commandementz du roy/
Le uieil ⁊ nouueau testamẽt:
Auquel on congnoistra comment
Nous sõmes faictz enfãs de Christ.
Le uarlet.
Uous nauez point le sainct esprit/
Pour la glosser comme hõme sage:
Entendons daller en uoyage
A Uandosmes pour uostre ueue.
Laueugle.
Lescripture doibt estre ueue/
Par tous ceulx qui la ueullent croyre:
Tu ne me feras point accroire
Que la saincte larme a Uandosme/
Puisse rendre la ueue a lhomme.
I aymeroys mieulx mourir aueugle/
Ou labourer ainsi qung beugle/
Que estre guary de telles larmes.
Le uarlet.
Si les iacopins/ ou les carmes/
Les cordeliers/ ou les bons homs/
Uous auoient en leurs prisons/
Uous desdiriez ceste sentence/
Ou uous seriez mis en sentence/
Par excommunication/
Ou brusle sans remission:
Car cest alencontre des droictz.
Laueugle.
Iay ouy lire en maintz endroictz
De leuangile/ ⁊ en uray texte/
Que Iesus Christ dit ⁊ proteste:
Que ceulx qui croiront a ses dictz/
Iecteront les diables mauldictz
Dehors des corps/ ⁊ guariront
Tous les malades/ ⁊ iront
Les boyteux droictz/ ladres sanez/
Les aueugles illuminez/
Mais ie nay point ouy parler
Quon soit guary pour sen aller
A saincte l arme en uandosmoys:
Il est bien uray que si tu croys
En Iesus christ de bon courage:
Qu il fera en toy tel ouurage/
Que tu feras passer les montz
Par la uertu de ses sermons.
Ie nay que faire des papistiques/
Qui ont presche pour leurs practiques/
Que ung lieu est plus saĩct q̃  nest lautre:
Ou que ung ymage faict de peaultre/
A le pouoir de miracler:
En leuangile est mis a cler:
Qui uous dira que Christ est la/
Ne croyez nullement cela:
Il dit a la Samaritaine/
Qui ne luy fault en la mõtaigne/
Nen Hierusalem adorer
Tant seullement: aincois orer
Et prier ung seul dieu par tout.
Si a mes dictz tu donne escout
Dieu est esprit qui quiert auoir
Adorateurs faisans debuoir/
En leurs espritz/ non en uoyages
Nen painctures/ ny en ymages:
Et puis le croyant ne ueult signe
Tant soit il grand/ noble ⁊ insigne:
Mais il se tient du tout a dieu/
Lequel par foy trouue en tout lieu.
Sil a quelque mal pestifere/
Le tout au seigneur il refere/
Sil a quelque fortune aduerse/
Il na garde quelle lenuerse:
Car pour ceste tentation/
Il croit que cest probation:
Et que Iesus Christ le chastie/
Affin quil soit de sa mesgnye:
Comme le feu esprouue lor/
Aussi faict dieu le bon uouloir.
Du croyant en aduersite.
Le uarlet.
Maistre uous dittes uerite:
Mais parlez bas quon ne uoꝰ oye/
Son le scauoit oyson/ ny oye/
Ne fut iamais si bien rosty
Que uous seriez.
Laueugle.
Sot abesty/
Ie ne crains point ceulx qui sur lame
Nont nul pouoir: mais ie reclame
Celuy qui peult ame ⁊ corps mettre
Dedans enfer.
Le uarlet.
Helas mon maistre/
Son scauoit que uous fussiez tel
On ne nous donneroit morcel
De pain: or laissons ces propos/
Leglise a ses clercz ⁊ suppotz/
Qui ont prins la charge de nous.
Laueugle.
Cest baille les brebis aux loups:
Ces suppotz sõt tousioͬssoubz pos/
Sans payer ny rente nympostz
Au roy: ie nen suis pas content.
Le uarlet.
Maistre/ laissons ce long contend
A disputer aux grandz docteurs/
Qui sõt de nous les gouuerneurs/
Et les recteurs portans la charge.
Laueugle.
Ilz prendrõt bien nostre descharge:
Cestascauoir dauoyne ⁊ ble/
Et si quelcun a rien emble/
Il sera quitte en leur baillant:
Prebstres ont tout nostre uaillant/
En chandelles/ ⁊ en offrandes/
Poͬ nourrir leurs putains friãdes:
Helas/ nest il nul hieremie
Pour les prescher?
Le uarlet.
Ie nyray mye
Ie y pourroys bien laisser la peau
Et auroys tort d en faire appeau.
Car mon appeau rien ne uauldroit:
Contre iniustice/ ne uault droict.
Chrestiente. Pausa.
Mes membres seront entaillez:
Ca ung cousteau poͬ me greuer/
Mes bras serõt en sang touillez:
Ie les uoy dun cousteau creuer.
Helas ie ne me puis leuer/
Ie suis morte/ ie nen peulx plus.
Il me fault ung maillet trouuer/
Pour me assõmer quãd au surplus.
Inspiration.
Bene dicite dominus/
Que uoicy piteuse maniere:
Il est temps sans attendre nulz
De donner grace.
Peche.
Arriere/ arriere/
Deslogez tost de la barriere:
Que uous nayez des coups pour gaige.
Inspiration.
Iapprocheray de sa lictiere/
Pour layder maulgre ton uisage.
Mauldict Peche cest ton usage/
De tourmenter Chrestientez:
On ten ostera le passage
Sil plaist la diuine bonte.
Peche.
Ce breuuage est tout esuente:
Chrestiente/ gardez den boire:
Il targera uostre sante/
Et uous causera pis encore.
Chrestiente.
He? que ueult ceste caquettoire/
Ie nen ueulx point/ retirez uous:
Pensez quelle le scait bien soire/
Daporter ce pot pres de nous.
Inspiration.
Beuuez mamye/ il est si doulx.
Peche.
Nen prenez point/ ce nest quordure.
Inspiration.
Et ie uous prie a deux genoulx:
Beuuez mamye il est si doulx.
Peche.
N en prenez point/ ce nest quordure.
Chrestiente.
Ha? nestoit le mal que iendure/
Mes mains au deuant mettroye:
Mais la foiblesse/ ⁊ dessouldure/
De mes bras/ trop fort me guerroye.
Inspiration.
Maulgre uous/ deuant que men uoye/
Uous donneray grace en la bouche:
Affin que clerement on uoye/
Que peche ment/ ⁊ faulx desbouche/
Nota quelle luy faict boire par force
quelque doulce liqueur en une fiolle/
et puis elle dit.
Que uous en semble?
Chrestiente.
Grace est doulce.
Inspiration.
Elle est bonne.
Chrestiente.
Ie le sens bien.
Inspiration.
Comment uous ua?
Chrestiente.
Mon mal sadoulce.
Inspiration.
Que uous en semble?
Chrestiente.
Grace est doulce.
Inspiration.
Uoulez uous dormir?
Chrestiente.
Ie me couche.
Inspiration.
Dormez fort.
Chrestiente.
Ie ne scay combien.
Inspiration.
Que uous en semble?
Chrestienre.
Grace est doulce.
Inspiration.
Elle est bonne.
Chrestiente.
Ie le sens bien.
Inspiration.
Or regardez doncques quel bien:
Par grace en foy estes sauuee.
Chrestiente.
Ma teste est ung peu appaisee/
Mon entendement mest rendu:
Ie suis de mes maulx aduisee/
Et sens que iay beaucoup perdu:
Car maintenant iay bien sentu/
Que Peche par sa punaisie
Mauoit oste force ⁊ uertu
Par le moyen Dhypocrisie.
Inspiration.
Cest bien congneu ma chere amye
Puis que uostre mal entendez/
Laissez mauuaise compaignie
Et tost le medecin mandez:
Il uous a baille regardez
Maulgre uous ceste grace: affin
Que par election croyez
Estre sauuee en la parfin.
Chrestiente.
O le celeste medecin
Que iay eu en contemnement:
Uouldra il son pouuoir diuin/
Estendre a mon allegement?
Las non: iay peche grandement/
Digne suis de damnation/
Indigne de remission/
Seigneur? uueillez moy uisiter:
Et paisible sanation/
Entre mes membres susciter.
Inspiration.
Ie men iray luy reciter/
Tout uostre cas/ ⁊ ensemble
Uostre urine/ ⁊ estat porter:
Il uous aydera/ ce me semble.
Chrestiente.
Or allez mamye a grand amble:
Ie uous attendray tandis
Tremblant/ cõme la fueille trẽble/
En plus grand mal que ie ne dis.
Inspiration. Pausa.
Uray medecin de paradis:
Iay la grace preparatiue
A Chrestiente maladiue
Confere: selon uostre dire.
Le medecin.
Cest pour garder quelle nempire:
Et bien/ quelle operation?
Inspiration.
Elle est en disposition:
Meilleure quon ne peult penser/
Grace tantost fit reposer
Chrestiente/ ⁊ promptement
La mit en bon entendement:
Parquoy a uous se recommande
Treshumblement/ ⁊ uous demãde
Guarison de sa maladie:
Et affin quon y remedie/
Uous enuoye a ung mot final/
Son urine en cest urinal:
Sil uous plaist de la regarder.
Le medecin.
Puis que dieu luy faict demander
Sante/ ⁊ que iay son urine
Ie luy donneray medecine:
Mais premier ie uisiteray
Son estat/ ⁊ si uous diray/
La cause du mal qui la presse:
Tout premieremẽt ie madresse
A uoir le general deffault:
Et selon ceste urine il fault
Dire/ quelle est empoisonnee.
Inspiration.
Ensorcelle/ enuenimee
De quel poison?
Le medecin.
Sans fiction:
Du grief uenin dambition/
Qui luy cause tout ce tourment
Le diable uoyant clerement/
Que dieu ha en humilite
Constitue Chrestiente/
Luy a faict ung mortel acueil
Dambition fille dorgueil:
Dont est humilite fondue/
Parquoy tantost fut confondue/
Chrestienne perfection/
Et tout par Peche/ ⁊ poison
Soubz le moyen Dhypocrisie.
Le docteur.
Ambition? Et si leglise
Qui est en Chrestiente mise
Comme chief en election/
Faict pechez de diuerse guise/
Dõt clercz ⁊ prebstres on desprise/
Dont uient telle imperfection?
Le medecin.
Cest par Peche/ ⁊ sa poison.
Le docteur.
Si les espaules/ ⁊ les bras/
Uestus/ armez/ de gardebras/
Qui font signification
Des nobles gens/ ⁊ grandz estatz:
Oppressent les paoures par tas/
Dont uient si grande oppression?
Le medecin.
Cest par Peche/ ⁊ sa poison.
Le docteur.
Si les iuges ⁊ officiers/
Procureurs/ baillifz/ ⁊ greffiers/
Par traffique/ et seduction/
Comme les mains a doigtz entiers/
Crochetent aux paoures le tiers
De leur bien/ ⁊ font extorsion.
Le medecin.
Cest par Peche/ ⁊ sa poison.
Le docteur.
Si les moynes ⁊ religieux/
Qui sont les costez/ ⁊ le creux/
Par charnelle corruption/
Sont lubriques ⁊ scandaleux/
Peruers ⁊ auaricieux/
Pleins de toute confusion?
Le medecin.
Cest par Peche/ ⁊ sa poison.
Le docteur.
Et si les quattre mendiantz
Lesquelz sont daultruy mes disãtz/
En pleine predication:
Sans labourer ont les grãdz blãs/
Tant les gris/ q̃  les noirs/ ⁊ blans:
Dont uient telle acquisition?
Le medecin.
Cest par Peche/ ⁊ sa poison.
Le docteur.
Se aduenturiers/ ⁊ francz taulpins/
Pipeurs/ uolleurs, happelopins/
De sang font grande effusion/
Et si nen sont de nulz reprins/
Les gensdarmes y sont comprins:
Dont uient telle incorrection?
Le medecin.
Cest par Peche/ ⁊ sa poison.
Le docteur.
Sy auiourdhuy on rompt la loy
Du pape: de mauuais alloy/
On est mis bien tost en prison/
Mais non pour transgresser la foy/
Et loy de Christ/ souuerain Roy:
Dont uient telle transgression?
Le medecin.
Cest par Peche/ ⁊ sa poison.
Le docteur.
Si les bourgeoys ⁊ les marchãtz/
Qui sont les cuisses: sont marchãtz
En fraude/ ⁊ en deception/
Et par usure surmarchantz/
En destruisant les gẽs des chãps:
Dont uient telle destruction?
Le medecin.
Cest par Peche/ ⁊ sa poison.
Le docteur.
Si les ouuriers/ ⁊ mechaniques:
Qui sont comme iambes iniques/
Font en leur operation
Tromperies/ dolz/ ⁊ traffiques/
Selon leurs mestiers domestiques/
Excusans cauillation?
Le medecin.
Cest par Peche/ ⁊ sa poison.
Le docteur.
Si les laboureurs/ ⁊ censiers/
Trompent leurs maistres tresfonsiers/
En demandant dilation:
Et retiennent plusieurs quartiers/
Par menteries a leurs rentiers/
Et sont pleins dautre abusion?
Le medecin.
Cest par Peche/ ⁊ sa poison.
Le docteur.
Si lhermite en son hermitage:
Soubz ung habit de bigottage/
Est plein de crapulation/
Sans seruir dieu de bon courage:
Mais d ung esprit tel quel/ uolage:
Dont uient telle ideuotion?
Le medecin.
Cest par Peche/ ⁊ sa poison.
Le docteur.
Si pour annoncer Leuangile/
On est roty dessus la grisle/
Ueu quen elle est saluation:
Au uray croyant sans fiction:
Et celuy qui presche Uirgile/
Est dit homme sage ⁊ habile/
Dont uient cela/ ⁊ la raison?
Le medecin.
Cest par Peche/ ⁊ sa poison.
Le docteur.
Si lhomme est malade en la teste/
Ou tourmente de grand tempeste/
Pourquoy ua il hors sa maison?
Pour adorer los d une beste:
Ueu que a Iesus seul il compeste/
Dont uient telle adoration?
Le medecin.
Cest par Peche/ ⁊ sa poison.
Le docteur.
Si bigottes/ ⁊ papelars/
En secret font leurs raliars/
Puis apres fornication
Uont quester doubles ⁊ liars:
Et si sont mocqueurs ⁊ raillars/
Dont uient la simulation?
Le medecin.
Cest par Peche/ ⁊ sa poison.
Le docteur.
Quand prebstres sont incõtinentz/
A chastete non pertinentz/
Ou les gentz de religion/
Pourquoy les tient on es conuentz
Sans marier cõme aultres gentz/
Dont uient/ la prohibition?
Le medecin.
Cest par Peche/ ⁊ sa poison.
Le docteur.
Pourquoy deffend on de manger
En ung certain temps de la chair:
Ueu quon se remple de poisson/
Et quon en peult bien dispenser/
Quant on ueult argẽt desbourser:
Dont uient la dispensation?
Le medecin.
Cest par Peche/ ⁊ sa poison.
Et pour briefue conclusion
Peche mortel/ est seule source/
Qui faict en ce monde resource
De tout mal/ ⁊ infection/
Orgueil a faict destruction/
Dhumilite. Et auarice/
(Qui est la racine de tout uice)
A mis a sac dame largesse.
Diligence meurt par paresse.
Luxure destruict continence.
Presumption pert esperance.
Enuie est contraire a amour.
Et blaspheme sans nul seiour/
Faict la guerre a lhonneur de dieu:
Par ainsi peche en tout lieu/
De tout mal est cause ⁊ racine.
Le docteur.
Helas donnez y medecine:
Uous estes seul qui guarissez
Ceulx a qui grace eslargissez/
De uous tout seul noꝰ uiẽt salut.
Le medecin.
Encore nest point reuolut
Son estat specialement:
Il fault noter premierement
Que hypotase ⁊ supersistence
De lurine/ a bonne euidence
Ce monstre la digestion/
Auoir bonne operation/
Et chaleur au foye ⁊ au coeur/
Cela mitigue la rigueur
Du uenin: Car Chrestiente
Tousiours en foy/ ⁊ charite/
Et esperance/ ha permanence
Cest hypotase ⁊ apparence/
Monstrant quelle ne doibt mourir.
Inspiration.
Uueillez nous dõc bien tost ouurir/
Ou le tient le mal quelle porte.
Le medecin.
A ce faire ie me transporte:
Et ueulx selon les troys parties
Qui sont en lurine departies/
(Cest la haulte/ moyenne ⁊ basse)
Declarer le mal qui la lasse.
Ie trouue en la partie haulte
De lurine/ une grande faulte:
Car le cercle quon dit nephile/
Qui est aux medecins facile:
Est trop gras ⁊ trop enflamme/
Estincellant/ ⁊ allume:
Cela denotte que le chief
Et cerueau est plein de meschief.
Hebete/ trouble/ ⁊ tout las.
Inspiration.
Qui est le chief?
Le medecin.
Sont les prelatz/
Des chrestiens/ entendez uous?
Inspiration.
Les p̃latz? uoire/ mais dictes nous
Selon que monstre ceste urine
Quelle maladie y domine:
Et comment on y peult pouruoir?
Le medecin.
Au chief y a pour dire uoir
Ung gros ⁊ merueilleux caterre/
Qui le faict cliner iusque a terre:
Cest lamour des biens terriens/
Car les prelatz ne deussent riens
Preferer au bien celestin/
Mais puis que Peche par uenin
Dauarice les infecta:
Chascun de eulx le coeur infect a/
En desirant les biens du monde.
Le docteur.
Cest donc le caterre immunde/
Qui les a faictz simoniacles/
Uendantz le dieu des tabernacles/
Sacrileges/ larrons agus/
Sectateurs de Simon magus/
Quon doibt dire plus priapistes/
Bacchanaliens/ ⁊ papistes/
Ueneriens/ gentz de Sodomes/
Que lon ne doibt sainctz/ ⁊ preudhõmes.
L eglise est par eulx diuisee:
Chascun de eulx y prent sa hauee:
Lung entre par barat ⁊ force/
Lautre/ par noblesse lefforce:
Lung crochette lhuys par proces/
Lautre/ par dons y a acces:
Lung uend les dignes sacrementz/
Et lautre donne a garnemens/
Macquereaux/ putaĩs/ ⁊ bastardz:
Uoila comment ilz sont espars/
Les biens des paoures chrestiens/
Le riche a tout/ le paoure riens.
Aucuns soubz la couleur ⁊ tiltre
De leuangile/ ou de lepistre
Recoyuent des gros benefices/
Des dignitez/ ⁊ des offices/
Procedantz du bourbier Romain:
Non obstant quil leur soit certain/
Que telz biẽs sont tresmal acquis/
Comme danathemat conquis:
Mais soubz couleur euangelique/
Ilz entendent a leur practique:
Car quand ilz les ont attrappez/
Ilz sont tellement aggrippez/
Entre leurs mains quon ne les peult
Rauoir/ ⁊ tirer quand on ueult:
Or deuant les auoir receuz/
Ilz disoient que bien repeuz
En seroient les fameliques:
Mais premiers les euangeliques/
Et annonciateurs dicelle.
Affin que leur mal ie ne celle/
Ie uous diray que cest quilz font.
(Apres que tant de bien ilz ont)
Certainement ilz ont grand honte
De leuangile: ⁊ nen font conte/
Fors (par aduenture) en secret:
Disantz: quil fault estre discret/
Et euiter le grand scandale/
Quil uient den disputer en salle/
Ou en public deuant les gentz/
Mais/ ains qͥlz fussẽt faictz regẽtz/
Des eueschez dont ont pecune:
Ou ains dauoir office aucune/
Tousiours auoient Christ en la bouche:
Mais en apres nulz de eulx ny touche/
Son y touche/ cest froidement,
Par maniere dacquittement/
Et auec gentz a eulx semblables.
Helas/ ilz sont faictz dissemblables
A eulx mesmes par auarice:
Ilz font la court/ au fort/ ⁊ riche/
Et les paoures sont mis dehors
Desquelz ilz estoient consors/
Domestiques/ ⁊ familiers/
Auarice en faict par milliers/
Auiourdhuy nyer Leuangile:
Car tel quil souloit en la uille
(Deuant auoir du bien) prescher:
A bien grand peine/ ose il cracher/
De paour quil ne soit dit quil est
De Iesus christ: uoyla que cest.
Pẽsez bien messieurs les paulistes/
Ce que par les euangelistes/
Il est escript de contemner
Les biens/ qui font l hõme damner:
Ne abhorrez pas les fugitifz/
Secourez aux paoures captifz/
Uous ne le faictes point a lhõme:
Mais a Iesus qui dit en somme:
Quod fecistis his pusillis/
Mihi certe hoc fecistis/
Les pusilles sont domestiques
De la foy: quon dit heretiques/
A tort: ⁊ qui ont tout perdu/
Pour ensuyuir Iesus tout nud/
Pour uerite en droit tenir/
Et la saincte foy soustenir/
Les pusilles sont diseteux/
Qui nõt point uaillãt dix estoeux:
Non poĩt ces gros pãceuz caphars.
Le medecin.
Par ce catarre en toutes pars/
Chrestiente est a meschief
Elle na plus sante au chief/
Dequoy sont ses yeulx aggrauez
Tous chassieux/ ⁊ moult greuez
Par non scauoir/ ⁊ ignorance/
Que luy cause telle greuance/
Ses oreilles/ ⁊ ses oyes/
Sont fermees/ ⁊ assourdies/
Sans ouyr lexhortation/
De saincte predication:
Et ses mains sõt toutes punaises/
Puantes comme les punaises/
Sans discretion odorer/
Et sans ung seul dieu adorer/
Sa langue est en perplexite/
Et ne peult bien en uerite
Parler pertinente doctrine:
Sa face palle/ ⁊ meigre mine/
Bigle oeil/ a regarder mal ample/
Car elle monstre malle exemple.
Aussi le chief au corps ne enuoye/
Par le col rien qui le pouruoye/
Brief/ le chief est moult agite.
Bon oeuure.
Helas/ helas Chrestiente/
Que uous endurez de moleste:
On dit: que le mal de la teste
Faict tout le corps mal se porter/
Et par ce point on doibt noter/
Que si le monde faict du mal/
Cela prouient du capital:
Cest du clerge nen doubtez pas/
Qui uit sans raison/ ne compas/
Remply de tous pechez difformes/
Pompes/ ⁊ abuz multiformes/
Uoila que nous faict le clerge.
Le medecin.
Tout ce mal sera descharge/
Quelq̃ iour par force/ ou douleur.
Apres ie uoy une rougeur/
Tout au milieu de son urine/
Signifiant mal de poictrine/
Despaules/ de bras/ doigz/ ⁊ maĩs:
Lequel Peche par ses uenins
Luy cause: affin que trop la blesse.
Le docteur.
Qui sont ces membres?
Le medecin.
Cest noblesse.
Qui nous blesse en tous estas/
Laquelle destruict a grand tas
Les paoures gens laborieux.
Le docteur.
Et qui sont les bras furieux/
Ayantz part a ces maulx modernes?
Le medecin.
Ce sont les princes subalternes.
Les mains sõt enseignes certaines/
Cheuestains/ p̃uostz/ cappitaines/
Et les maĩs sõt des doigz fournies/
Qui sont bandes/ ⁊ compagnies/
Tant dhommes darmes/ que darchiers/
De francz taulpins/ de aduenturiers/
Qui remplis de crudelite/
Ont tant battu Chrestiente/
Qui lont destruicte ⁊ affollee.
Inspiration.
Helas/ ilz lont descheuellee:
Cest par Peche que tout prouient.
Le medecin.
Proceder oultre il me conuient:
Par lurine iuger du creux
Ha? quil y a de maulx accreux/
Lestomach qui doibt digerer/
Toute uiande/ ⁊ conferer
A tous mẽbres chascun leur part:
Ce porte mal/ car il espart
Desordonnement son office.
Bon oeuure.
Aussi font ceulx de la iustice:
Qui ont lestomach corrompu/
Refroide/ lasse/ rompu/
Car les iuges souuent auallent/
Les gras morceaux/ qui peu leur uallent:
Et souuent cela les empesche/
Dexpedier iuste despesche
Aux paoures gens qui ont bon droict:
Et puis/ lestomach est si froid/
Que iustice ne regne plus.
Le medecin.
Selon ceste urine au surplus:
Son fiel est par trop enflamme/
Et son poulmon est entame/
Dont a grand peine elle respire/
La ratte pourrit/ ⁊ empire/
Les entrailles sont es uuydees/
Et le ventre a dures undees/
Et ses reins sont pleins de grauelle:
Parquoy/ en brief ie uous reuelle
Chrestiente a la rigueur/
Na plus rien de sain que le coeur:
Et ceste urine en uerite/
Monstre/ que au senestre coste
Sourt une grosse pleuresie.
Bon oeuure.
Iesus quest ce?
Le medecin.
Cest heresie.
Uoicy ou gist tout le dangier/
Legieremẽt la fault saigner:
Affin que le sang precieux/
Ne soit du pestilentieux/
Gaste.
Bon oeuure.
Las/ quon y remedie.
Le medecin.
La source uient ie uous affie:
De ces uendeurs de sacrementz/
Et de ces porteurs dossementz/
Des pardonneurs ⁊ des cagotz/
Des argumentz/ ⁊ des ergotz
De ces docteurs contemplatifz/
Illuminez/ mais potatifz/
Ausquelz y fault uin theologal
Deuant trouuer leur sens moralz:
Par lessusdictz uint heresie/
Hardis/ suyuantz leur frenaisie/
Et affermantz sans auoir texte
Plusieurs notables de leur teste/
Contraires a la loy diuine/
Par leur sophistique doctrine
Et puis ilz ont tant faict de gloses/
(Ausquelles sont erreurs encloses)
Quilz ont a la lettre adiouste/
Et du uray texte tant oste/
Quilz ont destruict lintelligence/
Du sainct esprit par uiolence.
Item ilz ont mis tous leurs cures/
A uendre ⁊ achepter des cures/
Tellement quon a rien a Rõme/
Sans payer dargent une somme.
Procedõs en autre matiere
Sans en rien laisser au derriere:
Apres les places cerebrines/
Pectorales/ ⁊ intestines/
Et regions superieures/
De lurine/ aux inferieures
Uenons: ha? quelles sont masisses/
Et noires/ il fault que les cuysses/
Iambes/ ⁊ piedz ayent trauail
Tout iusques au bout de lorteil:
Lurine le donne a entendre.
Bon oeuure .
Ha/ uueillez nous ung peu apprẽdre/
Que denottent les cuysses ambes/
Aussi les deux piedz.
Le medecin.
Cuisses/ iambes/
Et les piedz sur terre marchantz/
Denottent bourgeoys/ ⁊ marchãs/
Et laboureurs. Les mẽbres portẽt
Les hommes ou ilz se transportent
Et soustiennent le pesant faiz
Du corps: quãd ilz sont bien refaiz:
Car bourgeoisie/ ⁊ marchandise/
Et labeur/ soustiennent leglise.
Et toute iustice ⁊ noblesse.
Bon oeuure.
Ie uous prie/ quel mal blesse
Les premiers/ les secondz/ ⁊ tiers?
Le medecin.
Les bourgeoys/ ⁊ les gros rẽtiers/
Par peche/ dont ilz fõt coustumes/
Dont cuysses pleines dapostumes:
Les marchãs/ ꝑ mauuaises meurs
Sont iambes enflees dhumeurs:
Les cuysses ont des pourritures/
Et les iambes ont des fistures/
Et des mules/ car laboureux
Sõt fins/ frettez/ raddes coureux/
Et pleins de toute faulsete.
Bon oeuure.
O que uoila tout bien notte
Lurine/ ⁊ toutes ses parties/
Cest bien iuge des maladies
De Chrestiente languissante:
Reste/ que uostre main puissante
Luy rende sa sante pristine.
Le medecin.
Pour ordonner la medecine:
Il fault sur ce pas aduiser.
Premierement il fault uiser
A rendre paix ⁊ unite/
Aux membres de Chrestiente/
Et que tout soit bien reforme
En tous estatz/ ⁊ conforme
A Iesus christ sans plus tarder.
Inspiration.
Il ne fault plus que regarder
Par quel bout uous commencerez.
Le medecin.
Elle a eu comme uous scauez
Grace/ qui fut preparatiue:
Maintenant pour la purgatiue/
La parolle luy porterez/
Et par la foy la purgerez:
Mais premier quand a legestiue/
Ha elle chambre assez aysiue?
Or dittes moy?
Inspiration.
Nenny pour uray.
Le medecin.
A ce poinct la/ ie pouruerray
Pour iecter du uenin l ordure:
Affin den faire entiere cure/
Et pour la guarir a ma guise/
Mener la fault en saincte eglise/
Hors laquelle/ nul na salut:
Cest lespouse/ qui tant ualut
Que le filz de dieu lespousa:
Et laquelle pour espouse a/
Elle se doibt regir par foy:
Et par leuangile ⁊ la loy
De Iesꝰ Christ/ non par lhumaine
Tradition/ en quoy lung meine
Dung coste/ ⁊ lautre de lautre/
Ne laisse poĩt Christ/ poͬ ung autre
Sa parolle/ pour tout certain
Est lesprit de uie/ ⁊ le pain
Pour nourrir la Chrestiente:
Et nul tant soit il hault monte
Ny doibt messer de qui pro quo
Dhumain scauoir.
Bõ oeuure.
Ego credo:
Mais ordonnez cy en commun
La medecine a ung chascun
Selon sa propre infirmite/
Don estat ⁊ sa qualite/
Et baillez pour tout nostre affaire
De largent pour lapoticaire/
Car chascun uit de son mestier.
Le medecin.
Ua/ tu nen as point de mestier
Il te sera baille pour neant.
Bon oeuure.
Sire/ escriuez tout maintenant
La recepte pour sa sante.
Le medecin.
Or notez ce bon recipe/
Ie lescriray icy en forme:
Il fault auoir la langue dhõme/
Langue de lyon/ ⁊ de boeuf
Et langue daigle, doulx ⁊ souef:
Puis tout passer par ung passot.
Bon oeuure.
Ce beau recipe nest pas sot:
Mais dittes nous ce quil denotte.
Le medecin.
Langue dhomme sainct Matthieu notte:
Laugue de lyon cest sainct Marc/
Langue de boeuf auec le marc/
Pour sainct Luc/ uaisseau de dieu miste.
Laigle pour Iehan leuangeliste:
Ces langues uous destremperez/
En bon uin blanc/ que baillerez
A boire a la Chrestiente.
Bon oeuure.
Du uin le significate/
Dictes monsieur le Medecin?
Le medecin.
Il signifie amour diuin/
Lamour quon doibt auoir a dieu/
Grace ⁊ pardon naurõt point lieu/
Au corps de la Chrestiente:
Si les membres en charite/
Ne sont par doulx accordz unis.
Bon oeuure.
Seigneur/ ie feray tous uoz ditz/
Et men iray uers Bon scauoir,
Mais il fault tout premier scauoir
En quel lieu demeure en la uille.
Le medecin.
En la rue de saincte Bible:
Cest a lenseigne de la croix.
Bon oeuure.
Ie le uoy la comme ie crois,
Cest luy que ioy ainsi chantant.
Bõ scauoir lappoticaire.
Tãt q̃ uiuray/ en eage florissant/
Ie seruiray le seigneur tout puissant/
En faisant ditz ⁊ chansons par accordz:
Le uieil serpent ma tenu languissant/
Mais Iesus christ/ ma faict resiouyssant/
En exposant pour moy son sang ⁊ corps.
Son alliance: Cest ma fiance.
Il est tout mien/ Ie suis tout sien/
Fy de tristesse: Diue liesse/
Puis quen mõ dieu/ a tãt de biẽ.
Bon oeuure.
Sauue soyez par le moyen
De Iesus christ/ ⁊ de sa grace.
Bon scauoir.
Et puis que fault il que ie face/
Ie suis prest y ne fault que dire.
Bon oeuure.
Par le commandement du mire/
Il fault faire ce recipe.
Bon scauoir.
Il me semble estre anticipe:
Cest ung signe que le malade
Est moult grefue dune salade/
Quil ha mange. Le medecin?
Bon oeuure.
Le medecin est tout diuin:
Cest Iesus Christ de nazareth.
Bon scauoir.
Il fault faire donc ung iullep:
Comme il appert par lordonnãce.
Bon oeuure.
Auant/ Bon scauoir quon sauance
Durant quauons tẽps oportun.
Nota quil fault une estamine/ ⁊ feindre de
passer q̃lq̃ liqueur/ ⁊ la mettre en une fiolle.
Bon scauoir.
Il conuient le tout en cõmun
Passer parmy une estamine:
Affin que bien on examine
La parolle de dieu bien clere:
Iay pour fournir a ce mistere
Lestamine de bon conseil/
Or passons.
Bon oeuure.
Dieu quel appareil?
La parolle se clarifie.
Bon scauoir.
Ce faict mon ie uous certifie:
Mais quoy/ passons la plusieurs foys:
Cest une chose de grand poix/
Et de grand pris trop plus que digne:
Mettez la main a lestamine
De bon conseil/ ⁊ tenez fort.
Bon oeuure.
A la passer ie faiz effort/
Passons: passons/ passe/ rapasse.
Bon scauoir.
Passons/ passons.
Bon oeuure.
Passe rapasse/
La parolle soit bien passee.
Bon scauoir.
Chrestiente fut trespassee:
Sans auoir ceste medecine.
Bon oeuure.
La parolle de dieu insigne/
Restituera toute sante/
A ce coup a Chrestiente/
Par le moyen de Iesus Christ.
Bon scauoir.
Despechez uous/ cest assez dit
Allons luy donc bien tost porter/
Si uous le uoulez emporter/
La uoila dedans la fiole.
Bon oeuure.
Ce recipe de la parolle/
Que Chrestiente doibt auoir:
Luy fera sa sante rauoir/
Et la guarira de ses maulx.
Peche.
Haro/ uoicy de grandz assaulx/
Iay tout perdu/ en champ ⁊ uille
Son ua represcher l euangile:
Qui est la parolle de dieu/
Prĩse es saĩctz: luc/ marc/ iehã/ matthieu.
Si Chrestiente la recoit
Sur toute chose il me meschoit:
Mais ie ne cesseray iamais/
De lempescher par les mauuais:
Et den faire turbation.
Bon oeuure.
Voicy la propre mansion/
Ou Chrestiente gist au lict:
Mais ce nest rien qui n accomplist.
Chrestiente ma doulce amye:
Or receuez en chere lye
La parolle de Iesus Christ.
Pour resueiller uostre esperit/
En medecine salutaire.
Chrestiente.
Helas/ ⁊ ie le doibz bien faire:
Ie ne me puis trop trauailler/
Pour ce me uueil humilier
A receuoir la medecine.
Le docteur.
Cest la parolle ⁊ la doctrine/
Pour uous guarir ma bõne soeur:
Receuez la en foy de coeur/
Et rendez grace au roy Iesus.
Chrestiente.
Graces uous rendz roy de la sus/
Car uous mauez uoulu repaistre/
Des biens qui de uous sont yssus:
Graces uous rendz roy de la sus.
Par mon peche cõfuse fuz:
Ie ne men puis seulle demettre/
Graces uous rendz roy de la sus:
Car uous mauez uoulu repaistre/
Des biens qui de uous sont yssus.
Docteur/ gardez biẽ la fiolle.
La foy.
Bienheureux est/ qui garde la parolle
De Iesus Christ/ de faict ⁊ non par rolle.
Chrestiente tu doibs psalmodier
Par cest escrit/ qui n est faict dhuy ne dhyer:
Pour ton salut souuent cela recolle.
Esperance.
Ce sainct scauoir auras en ton escolle/
Il adoulcit lhomme marry en colle:
Et qui le ueult souuent estudier/
Bienheureux est qui garde la parolle.
Charite.
Comparaison/ a luy ne sequipolle:
Car ce scauoir/ destruict erreur friuolle:
Contre heresie/ il peult remedier/
Hypocrisie/ aussi repudier.
A celle fut dit/ qui sa uoix extolle:
Bienheureux est/ qui garde la parolle.
Il fault chasser peche dehors.
Bon oeuure.
A ce faire faisons effors/
Par les ieusnes ⁊ oraisons:
Que nous faisons toutes saisons/
Sans discerner places ne heures:
Ny conuentz/ n aucunes demeures:
Nulles ordres/ nulles rasures/
Nulz nombres/ ⁊ nulles mesures/
Nulz iours solennelz/ nulles festes/
Ne ceremonies/ ne gestes/
De corps/ de piedz/ de teste ou dyeulx:
Sortez peche hors de noz lieux.
Houlier/ marauld/ coquin/ infame.
Peche.
Ce seroit a moy grand diffame:
Pour nul oeuure ne sortiray.
Bon oeuure.
Par foy uuyder ie te feray:
Uillain peche/ au grat/ au grat.
La foy.
Sortez dehors meschant ingrat:
Moy foy en Christ le uoꝰ cõmande.
Hypocrisie.
Confession ie uous demande/
Car ie men uoy rendre lesprit.
Esperance.
Confessez uous a Iesus Christ:
Sans attendre salut de lhomme.
Hypocrisie.
Ie men uoy au pape de Rõme:
Allons peche/ cest nostre cas.
Charite.
A mauuais ratz/ il fault maulx chatz:
Or uuydez dehors coquinaille.
Hypocrisie.
Il fault donc/ quen quelque coing aille:
Mauldicte foy/ cest tout par uous.
La foy.
Ie uous romperay tout de coups:
Uuydez dicy dehors bien tost.
Hypocrisie.
Ie m en uoy a quelque cagot/
Qui blasmera les Chrestiens:
Qui disent que deulx ne sont riẽs/
Attribuantz a Christ leur faict:
Mais iauray tout biẽ tost deffaict/
Par mon cagot qui preschera/
Que bon oeuure les sauuera:
En meritant ung hault degre/
Quand ilz feront tout a leur gre/
Par supererogation:
Dauoir iure religion/
Dauoir uescu en continence/
Ou gaigne bien grãde indulgẽce/
Pour aucune bonne oeuure faicte/
Uiuantz en familiere secte:
Au nom dung sainct denominee/
Dont Chrestiente est mangee:
Mais en la fin il sera mien/
Car Iesus christ nest son moyen:
Ne son mediateur pour uray.
Bon oeuure.
Hors du pays uous iecteray
Peche damne/ ⁊ interdit.
Peche.
De dieu soit Bon oeuure maudict/
Ie men reuoys aux ors paludz/
Auecques Sardanapalus/
Plonger dedans mes chaulderõs/
Puis que prescheurs prescher orrõs
Leuangile des chrestiens:
Mauldictz soient ces bibliens/
Qui uont Leuangile prescher:
Mais il leur sera uendu cher/
Car ie les feray tous rostir/
Comme sainct Laurens le martyr:
Iay faulx semblãt/ ⁊ papelardise/
Simonie/ ⁊ hypocrisie/
Qui prescheront leur Aristote
Contre cest euangile sotte/
Qui me faict ꝑdre mes practiques:
Bibliens ne sont que heretiques/
Contredisans aux loix humaines:
Mais q̃lque iour de ces sepmaines/
Par moy en seront guerdonnez/
Et des docteurs au feu donnez/
En sa fin de leurs iours urayemẽt.
Le docteur.
Uiuez maintenant sainctement/
Gardez uous bien a laduenir
De plus a peche consentir:
Ne pechez plus/ uueillez bien faire
Et querez a ung seul dieu plaire
Par dessus tout/ uoyla le poinct.
Chrestiente.
Iay en mon coeur ung uers qui poinct
Lequel me mort/ picque ⁊ oppresse.
Le docteur.
Affin que cela ne uous blesse/
Soustenez uous dessus la foy/
Esperance que cy ie uoy/
Et charite uous ayderont:
Ces uertus auec uous iront
Et osteront ce dur remors.
Christ a purge uoz pechez ordz
En son pur sang croyez cela/
Laissez donc passer ce mors la/
Et soyez du tout asseuree/
Que uostre offense est pardonnee
Sans iamais le uous imputer/
Bon oeuure ne uous fault laisser/
Mais par la foy faire bon fruict/
Car tout arbre sera destruict:
Lequel bon fruict ne produyra
L arbre a bon fruict sauue sera:
S. Matthieu le dit en son texte.
Chrestiente.
Puis que iay la foy ie proteste/
De la garder/ ⁊ Esperance/
Et si ueulx auoir alliance
A Charite toute ma uie.
Les .iii. uertus ensemble.
Et nous a uous aussi mamye/
Remerciez dieu de bon coeur.
Chrestiente.
Grace uous rendz mon redẽpteur/
De tous les biẽs que mauez faict/
Uostre parolle ma reffaict.
Et a chasse Hypocrisie.
Et de Peche la punaisie/
Bon oeuure ayez tout maintenãt/
Aux paoures gens la main tenant
Et leur faictes du bien huymais
Ie ne ueulx plus donner iamais
Rien/ a ces quattre mendians
Certes depuis quattre cens ans
Ilz ont introduict Heresie/
Soubz la couleur Dhypocrisie
En me uedãt leurs faulx merites/
Ainsi ont faict ces folz hermites/
Et ces p̃bstres qui par leur messe/
Mont faict de paradis promesse:
Et toutesfoys il est notoire
Quilz ne font rien/ q̃ d autãt boire
Et gourmander: ⁊ si nous preschẽt/
Que quand ilz labourẽt qͥlz pecchẽt
Car leur pape a tous le deffend.
Laueugle.
De famine le coeur me fend/
Iay tout uuyde ma salouerne.
Bon oeuure.
Or n allez plus en la tauerne/
Uoyla bien dequoy uous repaistre.
Laueugle.
Graces a dieu.
Le uarlet.
Allons mon maistre
Iay de larthis/ ⁊ de la crye/
On ne faict rien qui hault ne crie
A telles gentz.
Laueugle.
Tays toy Guillaume/
Et si me donne du duresme
Des auergaulx ⁊ du piuot.
Le uarlet.
Ien ay du blanc ⁊ du clairot/
Duquel uin uoulez uous.
Laueugle.
Du doulx/
Et du plus fort qui pourra estre/
Car pour le uous dire a la lettre/
Ie nay cure de ces uins moulx/
Le blanc est bon contre la toux
Et le clairet tresexcellent/
Cest ung uin fort ⁊ uiolent
Si doulx quil se laisse aualler/
Le blanc est pour faire parler/
Grec ⁊ hebrieu tout a la foys.
Le uarlet.
Nous auons failly toutesfoys/
De laisser benedicite.
Laueugle.
Desprit lay dit en uerite/
Deuant mestre assis a la table.
Le uarlet.
Desprit en coeur? maistre notable/
Cela sent ung peu son luther.
Laueugle.
Contre tes ditz ie ueulx lucter/
Car on doit plus chanter desprit/
En uerite S. Paul lescrit
Que lon ne faict a pleine uoix.
Le uarlet.
Souuent ouy prescher lauoys:
Mais deuant dire prou uous face/
Chantõs nous deux a Iesus grace.
Sur le chant: Languir my fais.
Graces a dieu soit en ceste iournee
Qui nous repaist/ comme ses enfans chers
Sans desseruir/ de pain/ de uin/ de chairs/
Et si auons sa bonte offensee.
Sa parolle est uiande sauoree/
Pour nous nourrir en ces diuers sentiers/
Mais que soyons en saincte Foy entiers
Cest uiande qui est du ciel donnee.
Par Iesus christ elle est preordonnee/
Aux urays croyans/ les siens coheritiers.
Or chantons tous/ en harpes ⁊ psaultiers
Graces a dieu: par uoix bien accordee.
Chrestiente. Pausa.
Pour euiter peche dingratitude/
Qui faict retraict ⁊ reuocation
De tous biensfaictz: mettons cure ⁊ estude
A rendre grace/ en grand mansuetude
Au medecin de ma sanation.
Le docteur.
Il a purge toute corruption
De uil peche/ dont estiez infectee:
Puis qua cela uous estes affectee/
Auec uous irons tres uoulentiers:
Foy/ ⁊ Espoir/ uous tiendront cõpagnie/
Et Charite accomplira le tiers:
Bon oeuure ira apres par ces sentiers/
Malheureux est qui ung tel cõpaing nye/
Or saluez le Medecin mamye:
Enuers tous est misericordieux/
Approchez uous hardiment de ses lieux.
Chrestiente. Pausa.
Uray medecin des ames/ ⁊ des corps/
Graces te rendz de tous tes dõs parfaictz
En te priant que tu ne soys recordz
De mes pechez/ salles/ uilles/ ⁊ ordz/
Moy ⁊ les miẽs/ par eulx sõmes deffaictz/
Perdus/ infectz/ si tu ne nous refaictz/
Uueille nous en (medecin) despecher.
Le medecin.
Mamye, allez gardez uous de pecher.
Auec uous ayez ces sainctes dames/
La Foy/ Espoir/ ⁊ ferme Charite/
Iustice/ ⁊ paix/ seront salut aux ames.
Noubliez poĩt de pugnir les blasphemes.
Gouuernez uous tousiours par uerite.
Recours ayez a la diuinite.
Et en nul autre: or scauoir ie uous fay
Sainsi faictes/ uous naurez morte foy.
Le docteur.
Prenez en gre pardonnant a ieunesse/
Ieu nest ce pas/ si aucun on y blesse:
Blesse qui ueult/ ie ne uueil nul blesser.
Ce ieu moral est pour nous adresser
A Iesus christ/ qui les errantz radresse.
Uous auez ueu comment peche nous presse
Par sa poison/ ⁊ rend lame ladresse,
Mes bõs seigneͬs/ cest pour uoꝰ enseigner.
Prenez en gre.
Chrestiente de follier ne cesse/
Et de resuer ainsi que une diablesse:
Mais Iesus Christ la uient medeciner
Par sa parolle/ ⁊ bien endoctriner
La remectant en bon sens ⁊ liesse.
Prenez en gre.
¶ Nouuellement Imprime a Paris/
par Pierre de uignolle/
demourant en la rue
de la Sor¬
bonne.
1533.
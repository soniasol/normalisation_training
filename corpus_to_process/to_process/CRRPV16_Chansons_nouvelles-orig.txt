¶ Chansons nouuelles
demonstrantz plusieurs erreurs
et faulsetez: desquelles le
paoure mõde est rẽply
par les ministres
de Satan.
Matth.xu.
¶ Les disciples dirẽt a Iesus.
Nas tu point cõgneu que les
Pharisiens ont este offensez
oyantz ceste parolle?
Iesus leur respondit.
Toute plantatiõ laq̃lle mon
pere celeste naura point plã¬
te/ sera arrachee. Laissez les
ilz sont aueugles/ et condu¬
cteurs des aueugles ⁊c.
¶ Chanson nouuelle de lorigine/
autorite/ ⁊ puissance de leuãgile/
contre tous ceulx qui le appellent
nouuelle doctrine/ Sur le chant:
Ie ne scay pas cõment.
I
E mesbahis cõment
Lhumain entendement/
Remply doutrecuydance/
Me faict tant de tourment:
Car par faulx iugement
Me poursuyt a outrance.
¶ Tant de faulx seducteurs/
Aueugles conducteurs/
Folz cuydantz estre sages/
Cõment maistres menteurs/
De sectes inuenteurs/
Mont ferme les passages.
¶ Les auaricieux/
Felons/ contentieux/
Tous farcis de fallace/
Me blasment en tous lieux/
Nouueau seditieux
Me appellent en toute place.
¶ Aussi nouuelle foy/
Faulse doctrine ⁊ loy/
Ces aueugles me nomment/
Tout mal disantz de moy/
Monstrantz que ce grand roy/
Ne sa grace ne estiment.
¶ Pourtant ie uous diray
Mon origine au uray/
Si me uoulez congnoistre/
Ie uous demonstreray
Ma puissance: ⁊ feray
Mon estat apparoistre.
¶ Ie suis du dieu uiuant
Puissance a tout croyant/
Au uray salut ⁊ uie:
Car tout homme suyuant
Ma uoye ⁊ semployant
Pour moy, Christ glorifie.
¶ La condemnation
Par la transgression
Dadam/ estoit mortelle:
Car sans remission
Mort ⁊ damnation
Uous estoit eternelle.
¶ Mais par la grand bonte
De dieu/ ⁊ charite/
Grace ⁊ paix uous fut faicte/
De ce la uerite
Nouuelle ⁊ grand seurte
Ie suis pleine ⁊ parfaicte.
¶ Dieu le pere puissant/
A Adam languissant/
Aussi a tous noz peres/
Par Iesus Christ plaisant
Son filz obeyssant/
Promist ces iours prosperes.
¶ Par moy lhomme de dieu/
Le bon Moyse hebrieu/
Et tous les sainctz prophetes/
En esprit ont preueu/
Cerche/ escript/ promeu
De Christ les faictz ⁊ gestes.
¶ Tout ainsi quont predit
Par parolle ⁊ escript/
Iesus Christ se fist homme/
Qui pour les siens se offrit/
Effaceant le rescript/
Pour uous payant la somme.
¶ Donc par luy suis donne
Et pour grace ordonne/
A tout chrestien fidelle:
Par luy est condamne
Tout homme obstine/
Qui a moy sera rebelle.
¶ Luy mesme ma presche/
Et par moy a pesche/
Maintz pecheurs infirmes/
Enfer/ satan/ peche/
Pour tous a despesche/
Ceulx qui en moy sont fermes.
¶ Et quand au ciel monta/
Au monde me laissa/
Pour ceulx qui deuoyent croyre/
En moy quil commanda/
Que a tous on me prescha/
Parmy tout territoire.
¶ Puis mont presche ainsi
Ses disciples/ qui aussi
Ont par saincte escripture
Tesmoĩgne tout cecy/
Par quelz escriptz icy
En moy prens ta pasture.
¶ Et pour le dernier poinct/
Celuy qui ne croyt point
En moy/ sa conscience
Le uers tousiours le point/
Et feu qui pas nestaint/
Par diuine sentence.
¶ Chanson nouuelle de la Messe
desesperee ⁊ enragee/ uoyant ap¬
procher sa fin ⁊ horrible ruyne. Sur le chãt:
Cest a grãt tort que moy paourette endure.
C
Est a grãd tort q̃ moy messe tãt dure/
Et que ie soye/ pour si bonne tenue/
Plus faulse chose ny a dessoubz la nue:
Plus endurer on ne ueult telle ordure.
¶ Iay trop dure/ il est tẽps que ie meure/
A mort a mort tout le monde me crye:
Cõme mõnoye faulse lon me descrye/
Don uoys tomber/ ie suis desia trop meure.
¶ Cest le support q̃ iay de uous sainct pere/
Ou sont uoz gẽs/ ou est uostre clergie/
Par qui leglise/ si tresmal est regie/
Si mal me uient/ ce uous est uitupere.
¶ Ny a il droit/ ny a il escripture/
Par qui ie soye prouuee ⁊ maintenue:
Plus contredire ie ne puis toute nue
A uerite/ qui contre moy procure.
¶ Tous mes suppotz maintenez uostre messe/
Qua uous se plaint biẽ dolente ⁊ marrie:
Uostre grand pance si long temps a nourrie/
Uous la perdrez/ si ainsi lon me deschasse.
¶ Si nay secours de uous ausquelz me fie/
Diuersitez de bestes insensees
Et desguisees/ seront bien mal pensees:
Car Uerite puissante me desfie.
¶ Toꝰ mes chasteaulx/ prieurez/ autelz/ chapel
Clochiers ⁊ croix/ monasteres ⁊ cures: (les/
Mes triũphantes chãsons/ marchez/ ⁊ foyres/
Ruyner uoys/ puis que la mort mappelle.
¶ Mes champiõs mõstrez uostre uaillance/
Si Uerite par droict/ ne pouez uaincre
Par lescripture/ par la plume ⁊ lencre/
Bruslez/ noyez/ tuez en abondance.
¶ A droit ou tort/ fault que cest euangile
Soit rue ius/ ou du tout suis perdue:
Car plus heureuse seroye de estre pendue/
Que aupres de luy estre en uillage ou uille.
¶ Par uostre effort/ si le pouez confondre
Plus uous feray riches q̃ fustes oncques:
Satan mõ pere uous maintiẽdra/ si dõcques
Tous dung accord a ce uoulez entendre.
¶ Cest un ressort que ferez par concile/
Non general/ mais secret en uoz salles/
Dans y admettre contraire aux Decretalles/
Ou autrement ne uous seroit facile.
¶ Autre chãson cõtenant une partie des dã¬
nables erreurs et abusions des ministres de
Lantechrist/ qͥ ont usurpe le nom de p̃bstre.
O
Prebstres p̃bstres ouyez uostre chãson/
En uoz matines chantez ceste lecon/
Puis questes tous plantez
Contre dieu ⁊ raison/
Uous serez desplantez/
Plus nest uostre saison.
¶ O p̃bstres pbres laissez ur̃e mestier/
Ostes uoz messes/ hors de nr̃e mõstier/
Aussi uostre coquille:
Trop auez marchande:
Prescher fault leuangile:
Car dieu la cõmande.
¶ O pbr̃es pr̃es ne uoꝰ souuiẽt il poĩt/
Quãd faisiez croyre cest erreur ⁊ faulx
(poinct
Quen ce petit armoyre
Iesus est en prison:
Uous nous disiez encoire/
La boitte est sa maison.
¶ O pbr̃es. p. uoz erreͬs sõt biẽ grãdz/
Que dieu se laisse mãger a telz galãdz
Aussi que entre uoz mains
Il faice tant des tours:
Tant des dieux que des pains
Uous mangez tous les iours.
¶ O p̃bstres pbr̃es lisez moy au p̃mier
Saĩct Luc aux Actes/ ⁊ saĩct Marc au
(dernier
Iesus est a la dextre
Du pere tout puissant/
Ung iour doibt comparoistre
Iuge resplendissant.
¶ O pbr̃es pbr̃es en ce iour lattendõs/
Par la creance tout ainsi lentendõs/
Mais uous ne letendez
Uostre cueur ny est pas:
Car uous ne demandez
Quargent ⁊ bons repas.
¶ O pbr̃es pbr̃es uostre erreur est p̃dit
Leuãgeliste saĩct Matthieu la escript/
Uous estes faulx prophetes
Par oeuures ⁊ par dictz/
Cecy uient de uoz testes/
Uous nous auez seduictz.
¶ O p̃bstres p̃bstres uostre cõfession/
Uoz penitences ce nest quabusion/
Uous estes dieux en terre/
Les pechez pardonnez/
Pluye/ uent/ ⁊ tonnoirre
Dittes que gouuernez.
¶ O pbres pbr̃es ne demãdez plꝰ dõs/
Pain/ uin/ chãdelles/ laissez tous ces
(pardõs:
Car uostre purgatoire
La bourse a trop purge/
Iesus est nostre gloire/
Qui nous a soulage.
¶ O pbr̃es pbr̃es il uoꝰ fault trauailler
Dieu le cõmãde/ ou il uoꝰ fault p̃scher
Purement sa parolle/
Sans y rien adiouster:
Car elle paist ⁊ saoule
Lame/ sans rien couster.
¶ O pbr̃es pbr̃es il uoꝰ fault marier/
Et uoz cõmeres du tout fault oublier:
Nestes uous pas infames
Dauoir uescu ainsi:
Seduictz auez les femmes/
Fille/ chambriere aussi.
¶ O pbr̃es pbr̃es le tẽps est maintenãt
Que ur̃e pape cest antechrist meschãt/
Et toute sa uermine/
Cõmence en tout lieu
Destre mis en ruyne
Par le glaiue de dieu.
¶ Autre chanson pour la cõuersion des
paoures papistes ignorãtz qui ont bon
uouloir/ ⁊ mettẽt peine de ouyr ⁊ entẽ¬
dre la uerite de leuãgile: car des autres
papistes obstinez ⁊ blasphemateurs ny
a point de esperance. Sur le chant:
Dame dorleans ne plourez plus.
P
Aoures papistes retournez uous
A Iesus qui est mort pour nous.
¶ Paoures papistes debonnaire/
Qui desirez a Iesus plaire/
Uostre ignorance a trop dure/
Trop auez derreurs endure.
Paoures papistes ⁊c.
¶ Laissez meschãtz cryer ⁊ braire:
Car il est temps de uous retraire/
Puis que Iesus uous est presche/
Nexcusez plus uostre peche.
Paoures papistes ⁊c.
¶ Laissez donc toute idolatrie/
Uenez a Iesus qui uous prie
Luy seul descharge les pecheurs/
Les appellant par ses prescheurs.
Paoures papistes ⁊c.
¶ Laissez moy ce uain dieu de paste/
Qui uoz biens corps ⁊ ames gaste/
Ne uueillez donc plus adorer/
Ce dieu que uoyez deuorer.
Paoures papistes ⁊c.
¶ Laissez moy lidole de Romme/
Cest antechrist qui tout consomme/
Renoncez a tous ces larrons/
Auec leurs bulles ⁊ pardons.
Paoures papistes ⁊c.
¶ Laissez moy ces malheureux p̃bstres
Plus que Iudas meschãtz ⁊ traistres/
Qui Iesus une foys uendit
Et rendant largent se pendit.
Paoures papistes ⁊c.
¶ Laissez moy leur puante messe/
Qui la chrestiente si fort blesse/
Soyez contentz dung redempteur:
Car tout autre homme est menteur.
Paoures papistes ⁊c.
¶ Laissez moy tous ces chatemittes/
Moines/ bigotz/ nonnains/ hermites/
Et tout autre ordre desguise:
Car Iesus nest point diuise.
Paoures papistes ⁊c.
¶ Laissez moy ces affamees bestes
Qui tout rauissent par leurs questes:
Lame/ par leur faulx pardonner:
Les biens/ quilz pillent par donner.
Paoures papistes ⁊c.
¶ Laissez faulx christz ⁊ faulx ꝓphetes
Uentres ocieux faisantz prou festes/
Six iours il conuient labourer/
Au septiesme dieu honnorer.
Paoures papistes ⁊c.
¶ Laissez donc toute paillardise/
Ne uiuez plus a uostre guise/
Tenez la foy a uostre espoux/
Iesuchrist qui est mort pour tous.
Paoures papistes ⁊c.
¶ Gardez q̃ aucũne uous supreigne/
Tenez la uoye que Christ enseigne/
La uraye foy ⁊ charite:
Car il est uie ⁊ uerite.
Paoures papistes ⁊c.
¶ Autre chanson demonstrant la
maniere comment les chrestiẽs se
doibuent esiouyr et chanter selon
Dieu/ qui se chante sur le chant:
Cest une dure departie.
C
Est une paoure chantrerie/
Qui est desplaisãte au seigneur/
Chanter chansons dyurongnerie/
Controuuees au grand deshonneur
Du seigneur dieu qui tout congnoit/
Combien que belle couuerture/
De bien ⁊ sainctete y soit/
Ce quest sans foy nest rien q̃ ordure.
¶ Impossible est quoy quon te die/
Sans foy plaire a nostre sauueur/
Beau parler ⁊ meschante uie/
En ce ne prent il point saueur/
Comment bien ie te prouueray
Par sainct Matthieu en son septiesme/
Pourtant ie te demonstreray
Ou poͬ chãter prẽdras tõ tesme.
¶ Ensuis par tout la droicte uoye
Iesus christ nostre redempteur/
En luy/ mettant toute ta ioye/
De uolupte soys contempteur
Du monde ⁊ de ses uanitez:
Tes chansons soient spirituelles/
De saincte escripture extraictes/
Delaissãt ces chãsõs charnelles.
¶ Lis au quatorziesme chapitre
La premiere aux Corinthiens/
Ou saĩct Paul urayemẽt noꝰ mõstre
Cõme doibuent les urays chrestiens
Prescher/ prier/ chanter aussi/
Tout soit en uoix intelligible/
De coeur/ desperit/ en sens rassi/
Dõt fruict a tous soit ꝑceptible.
¶ Ie chanteray donc de ma bouche/
Mais de coeur bien plus ardammẽt/
Par lesprit de dieu quand me touche/
Ie ne le pourroye autrement/
Par ainsi donc dieu loueray/
Au grand prouffit ⁊ edifice
De mon prochain/ ⁊ linstruiray
A louer dieu en son office.
¶ Naurons nous que une fois lannee/
Ou deux/ memoire seulement
De la grace/ quil a donnee
A nous/ pour lesquelz paourement
En ung estable il est ne:
Pour nous a souffert mort horrible/
En ce monde si mal mene?
Pensons y tãt quil est possible.
¶ Tant que nous serons en ce monde/
Si chrestiens sommes/ en noz coeurs
Porter debuons lamour profonde
De ce bon Christ/ ⁊ ses langueurs/
Sa uie/ ⁊ sa natiuite:
Cest le mirouer de patience/
Il est mort ⁊ resuscite:
Mõte au ciel par sa puissance.
¶ Or chãtons dõc tousiours louẽges
A nostre bon pere des cieulx/
Disantz de coeur apres les anges/
Gloire au seigñr aux treshaultz lieux:
Qui de la mort nous a tire/
Par Iesus qui a faict la guerre
Contre Satan/ sest retire
Auec nous faisant paix en terre.
¶ Mais gardons nous dingratitude
Quest moult desplaisante a Iesus/
Pour laquelle grand multitude
Disrael furent confondus/
Pour la loy de dieu contemner:
Rentrarent point en celle terre/
Combien plus sont a condamner
Ceulx quen Iesus ne ueullent croyre.
¶ Tumbõs trestous deuãt noz faces:
Et de grand coeur remercions
Ce bon pere de ses grandz graces/
Lesquelles publier debuons/
Affin de le glorifier:
Preschõs tousioͬs ses grãs merueilles
En loyant philozophier
De coeur plus fort que des aureilles.
¶ Fin de plusieurs belles chan¬
sons/ extraictes de la
saincte escripture.
¶ Noelz nouueaulx.
¶ Musiciens amateurs des Cantiques/
Au nom de dieu/ chãtez noelz nouueaulx/
Lesq̃lz sont faictz sur les uieulx ⁊ antiq̃s:
Ie uous supply/ delaissez les lubriques:
Ne chãtez point brayãt cõme noz ueaulx/
Głieux chãtre/ ne uault poĩt deux naueaux
Recordez uous q̃ Dieu ueult lhũble coeur
En foy contrict. Note cela chanteur.
Psalme.112.
Humbles enfantz/ pleins de mansuetude
Si uous uoulez/ auoir loz ⁊ renom
Faictes debuoir/ de mettre uostre estude
De collauder/ du hault seigneur le nom.
¶ Rondeau aux lecteurs.
Mettez uoz coeͬs/ a chãter uers ⁊ carmes/
Auec accordz spirituelz/ en larmes/
La seule uoix/ rien ne faict enuers Christ:
Il fault auoir un coeur/ par foy contrict
Nous uainq̃rons Satan ⁊ ses alarmes.
Grace ⁊ pardon/ aurez si estes fermes/
Retournez uous a Christ/ ⁊ a ses armes
En inuoquant layde du Sainct esprit
Mettez uoz coeͬs/ a chãter uers ⁊ carmes.
Sans batailler/ par assaulx ⁊ uacarmes
Nous ne pouõs tãt soyõs fors gẽsdarmes
Couronne auoir/ ainsi est il escript:
Mais noz armes sont de foy ⁊ desprit/
Poͬ mettre a fin/ mes ꝓpos ⁊ mes termes:
Mettez uoz coeͬs a chãter uers ⁊ carmes.
Y ME VINT MAL
A GRE
¶ Noel nouueau sur le chant
Conditor alme siderum.
G
Rand cõditeur de tous les cieulx/
Lumiere eternelle aux croyantz/
Aigneau de Dieu tresprecieux/
Exauce la uoix des priantz.
¶ Mon doulx Iesus tu fus recors
De nous pecheurs/ en temps certain:
Tu as baille ton ame ⁊ corps
Pour sauuer tout le genre humain.
¶ Dedens le uentre uirginal/
Lesprit forma un corps parfaict:
Lequel a porte nostre mal:
En effaceant nostre forfaict.
¶ A son nom ployons noz genoulx/
Deuant luy nous humiliantz.
Par luy nous serons sauuez tous
De Satan/ ⁊ de ses liens.
¶ O Iesus Christ: iuge auenir/
Deffends nous ⁊ garde en tous tẽps:
Tu es seul qui poeux subuenir
A tes seruantz: ainsi lentends.
¶ Louenge en soit/ a un seul Dieu:
Auquel on doibt gloire ⁊ honneur:
En le seruant/ tout temps ⁊ lieu:
Car il est des seigneurs: seigneur.
¶ Chantons noel ioyeusement
Par la parolle de Iesus:
Car toute creature ment/
Fors que luy seul qui est la sus.
¶ Autre noel nouueau sur le chant
Iouuenette si uous maymez ⁊c.
A
Me doulcette/ esueille toy/
Chante noel ioyeusement
Dun coeur gaillard/ sans nul esmoy:
Et contemple deuotement
Le doulx aigneau/
Et chante nau:
Non seulemẽt de bouche ⁊ uoix/
Chante le noel que tu uoys.
¶ Mon dieu/ ne me uueille punir
De mes pechez en ta fureur/
Ne contre moy rigueur tenir:
Ains monstre moy grace ⁊ faueur/
Malade suis/
Rien ie ne puis/
Sans uous mõ roy Emmanuel
Au nom duquel/ chante noel.
¶ Ma paoure ame a turbation
Par Satan/ ⁊ par ses assaux.
Mais iattends consolation/
Et allegement de mes maulx:
Iusques a quand?
Attends tu tant/
Deliure moy diniquite/
Bien scay que ne lay merite.
¶ Hors de peche retire moy/
Auquel long temps iay dormy mort:
Ie sens un uers sans nul requoy
Dedãs mõ coeur/ qui picque ⁊ mort:
Roy Disrael/
Filz de Noel/
Aye de moy le souuenir/
Tousiours my fault sãs toy languir.
¶ Iay trauaille/ ⁊ faict grands pleurs
Toutes les nuictz dedans mon lict/
En gemissant/ pour mes douleurs/
Pour mon peche: pour mon delict/
Moy estant mis/
Entre ennemys/
A nul qua toy ie nay recours.
Uiens donc seigneur/ uiens ⁊ accours.
¶ Fuys ten de moy maudict Satan/
Et uous tous ses meschantz suppos:
Ie ueulx seruir mon Dieu cest an
Et tous les iours: mais en propos
Sans uarier/
Ne sans changer/
Aussi il orra ma chanson/
Et mon souspir: de coeur sans son.
¶ Mes bons amys/ chantõs trestous
A Iesus Christ: Noel en coeur
Le doulx Iesus/ est nay pour nous:
Iesus/ cest adire sauueur/
Noel chantons/
Gringuelotons/
Requerõs pardõs de noz maulx/
Et nous serons faictz tous nouueaux.
¶ Noel nouueau sur le chant
Uiuray ie tousiours en soucy/
Par uous ma tresloyalle amye.
C
Hantons noel/ noel/ noel
A lhõneur du filz de Marie/
Laquelle lange Gabriel
Uint saluer: Or ie te prie
Entends a moy/
Car le hault roy/
Par doulx accordz
Ueut habiter/
Et figurer/
En toy un corps.
¶ La uierge dit: Ambassadeur
Cõment en moy/ ce poeut il estre?
Lange respond: Le hault seigneur
Cela fera/ par sa main dextre:
Ten obumbrant/
Auras enfant/
Filz de Dauid:
Emmanuel/
Son pere est El/
Qui me la dit.
¶ Il est le uray Athanatos/
Sother/ Elohyn/ Saday/
Iehouah/ Ia/ ⁊ Theos
Autophies/ Adonay/
Tout ce quil ueut
Faire le poeut:
Or croy cela
De coeur parfaict
Quil sera faict:
Car Dieu dit la.
¶ La saincte uierge souspiroit
Disant/ Ange: uoyci lancelle
Du seigneur Dieu/ lequel pourroit
A son plaisir ordonner delle:
A luy me rends/
Et si lattends/
Quil uienne en moy/
Plein de tout bien/
Ie ne suis rien/
Ainsi le croy.
¶ Alors le sainct esprit forma
Un corps/ en la fille Dadam:
Mais sans peche/ qui la forme a
Dun filz promis a Abraham/
Cest Iesus Christ/
Duquel escrit/
A Daniel/
Quil est sauueur/
Or par doulsceur
Chantons Noel.
¶ Nous auons bien occasion
De chanter en grand melodie
Noel: Car par sa passion
Christ a guery la maladie/
En son pur sang/
Qui est lestang/
Ou est purge
Son filz eleu/
Comme iay leu/
Uerbe abbrege.
¶ Autre Noel nouueau sur le chant
Amy souffrez que ie uous ayme.
C
hantons Noel par uoix seraine/
Le filz de Dieu: nostre sauueur
Nostre aduocat/ ⁊ protecteur
A prins poͬ noꝰ nature humaine.
¶ Adam nous auoit mis en peine
Par son peche/ ⁊ son malheur:
Mais Iesus Christ nostre seigneur
Noꝰ uoeut sauuer ꝑ foy certaine.
¶ Sa mere estoit dame haultaine
Fille a Dauid/ le roy dhonneur:
Iesus son filz est grand donneur/
Demandõs luy la bõne estraine.
¶ Allons par foy a son domaine/
Nul que luy ny est conducteur/
Il est nostre souuerain pasteur/
Mediateur/ ⁊ capitaine.
¶ Allons apres le porte enseigne:
Laissons lhõme qui est menteur/
Allons a Christ/ cest le plus seur:
Car luy seul uerite enseigne.
¶ Il nous appelle/ en uoix benigne:
Uiens ten a moy/ paoure pecheur
Et ie te seray soullageur:
Croyons cela/ cest sa doctrine.
¶ Chantons noel toute sepmaine
Roger tu feras la teneur/
Et Thomin la contreteneur/
Uoila cõment le chãt se maine.
¶ Allons querir nostre uoisine:
Car chascun doibt estre enseigneur
De uerite: de paour derreur
Annõceons donc/ ceste gesine.
¶ Par grace en foy sans faire mine
Christ ueult sauuer/ en grãd doulceur
Tous les pecheurs/ contrictz en coeur:
Cõme sainct Paul le determine.
¶ Autre Noel nouueau sur le chãt
Na tu point ueu la Peronnelle.
C
Hantons noel du filz Marie/
Par doulx accord spirituel/
Elle nen sera point marrie:
Chantons noel/ noel/ noel.
¶ Sa mere estoit uierge pucelle/
Qui tousiours fit son mandement:
Pour lhõnorer faisons cõme elle/
Seruons a son filz seulement.
¶ Il la remply de toute grace/
Gloire ⁊ hõneur/ a Dieu en soit:
Retournõs nous deuers sa face/
A luy tout seul cela on doibt.
¶ Marie est temple ⁊ tabernacle/
Auquel Iesus Christ reposa:
En nous est faict un tel miracle/
Sainsi par foy croyons cela.
¶ Ie croy quau ciel/ na nulle dame
Qui ayme Dieu/ de meilleur coeur:
Qui en dit mal/ ou la diffame/
Il est meschant ⁊ un menteur.
¶ Ton redempteur/ O bien heures
Tu as conceu/ ⁊ lalaictas:
Mais uierge tu es demouree/
Neuf moys en ton corps le portas.
¶ Tu es en Syon confermee/
Ie dis en contemplation/
Ton filz ta tousiours bien gardee/
Comme fille delection.
¶ Dame haulte plus que Cypres/
Par foy en Christ tu as repos/
Nous lattendons aussi apres/
Dieu faict des siens a son propos.
¶ Nous chanterõs rendantz louenge
A un seul Christ Noel Noel/
Car il ny a ny sainct ny ange
Qui fut iamais Emmanuel.
¶ Chantons Noel a nostre espoux
Par foy en luy nostre ame est pure
De chanter chascun soit ialoux
Dun chãt de coeur qui tousiours dure.
¶ Autre Noel nouueau sur le chant
Si de bon coeur uous ayme.
C
Hantons ie uous en prie
Noel ioyeusement
De Christ filz de Marie
Nay temporellement:
Chantons Noel Noel/
Pour le roy eternel/
A sa natiuite:
Nous a donne liesse/
Et a grace inuite.
¶ Marie sans tristesse
Enfanta Iesus Christ:
Puis le mis en la cresche/
Ou grand froid il souffrit:
Cestoit pour nous sauuer/
Et noz debtes payer:
Croyez pour uray cela/
Lange ce beau miracle/
Aux pasteurs ne cela.
¶ Uoyez le tabernacle
Uoyez le cõmun lieu
Cest ung paoure habitacle
Pour le uray filz de Dieu
Dages y sont uenuz
Et de loing accouruz
Pour adorer lenfant
Dor/ dencens/ ⁊ de myrrhe.
La foy signifiant.
¶ Toy chrestien admire
Ceste natiuite
Regarde bien ⁊ mire
La grande humilite
Du filz de Dieu uray roy:
Doubz luy humilie toy/
Luy demandant pardon:
Car nostre chair a prinse
Par amour/ non par don.
¶ Robin ⁊ toy Denyse/
En uoz cõmuns propos
Ne faictes point deuise
Quand estes a repos
Que de nostre seigneur
Certes cest le meilleur
Il sera auec uous
Car cest son euangile,
Croyons cela trestous.
¶ Autre Noel nouueau sur le chant
Las que faictes uous de mon coeur
Ma dame qui le gardez tant.
C
Hantons noel noel noel/
Tous chrestiens fidelement/
En lhonneur du roy supernel:
Qui fut faict nostre sauuement
Le filz de dieu omnipotent:
A prins pour nous humanite:
De laquelle tant humblement
Obumbra sa diuinite.
¶ Pour le peche que Adam cõmist
Tous feusmes a perdition:
Car entre nous ⁊ Dieu/ il mist
Grand discord ⁊ dissention/
Dont de salut priuation
Eurent Adam ⁊ ses enfantz/
Et fut en desolation
Le monde plus de cinq mille ans.
¶ Misericorde ⁊ Uerite/
Eurent de nous compassion:
Cest Dieu qui par grand Charite/
Traicta nostre redemption:
Et la deliberation
Fut faicte au ciel a Gabriel
Que pour nostre saluation
Le filz seroit hõme mortel.
¶ Gabriel fut lambassadeur/
De ce mystere sumptueux:
Et a Marie en grand honneur
Fit le message merueilleux/
Disant: Le filz du roy des cieulx
Met son amour si fort en uous/
Que de uostre sang gracieux
Prẽdra corps mortel poͬ nous tous.
¶ La uierge sesbahit cõment
Ceste parolle estre pourroit/
Disant que dhõme attouchement
Rauoit eu: ⁊ iamais nauroit/
Mais que a Dieu la seruante estoit
Pour obeyr a son credit:
Et puis que ainsi a Dieu plaisoit
Ce fut faict cõme il auoit dit.
¶ Par la uertu du sainct esprit/
A ce mot de credulite
Conceut son sauueur Iesus christ/
La uierge en son integrite:
Et quãd par neuf moys leust porte/
En Bethleem trespurement/
Sans corrumpre uirginite/
Elle enfanta diuinement.
¶ Au naistre de ce nouueau roy/
On a ueu signes merueilleux:
Lestoille luyst: en bel arroy/
Les sages sont uenuz ioyeux:
Les anges chantz melodieux/
Ont faict: en annõceant la paix/
A la uenue au dieu des dieux
Ce quon nauoit ouy iamais.
¶ Les sages tresparfaictz en sens
Ont adore le filz de Dieu:
En apportant/ or/ myrrhe/ encens/
Comme recite sainct Matthieu:
Et les pasteurs uenuz au lieu/
En la cresche lont trouue mis/
Et recline tout au millieu:
Notez bien cela mes amys.
¶ Les sages sen sont retournez
En leurs pays ioyeusement:
A herodes ne sont allez/
Dont il est trouble grandement:
Et les pasteurs ont dit cõment
Le uerbe diuin estoit ne/
On sesbahist du preschement/
Et en est on tout estonne.
¶ O roy des cieulx Dieu eternel
De tout le monde plasmateur:
Par le moyen de lenfant bel/
Lequel seul est mediateur/
Faictz nous pardon: Cest le sauueur
Lequel est mort pour les humains
Au nom duquel chantons de coeur
Noel noel/ a ioinctes mains.
¶ Autre Noel nouueau sur le chant
O paoure tresorier.
C
Hantons noel noel
En toute diligence
Le sainct ⁊ iuste ⁊ bel/
Congnoissant sa souffrance/
Et indigence/
Desiroit ce beau iour/
Plein de plaisance/
Chantons nau sans seiour.
¶ Quand Marie enfanta
Le filz de Dieu le pere/
Presens on luy porta:
Ainsi debuons nous faire
Pour tout affaire:
Il demande ung coeur net/
Or ne differe
Robin chanter naulet.
¶ Iacquette ⁊ toy Margot/
Faictes chantz armoniques/
Non pas cõme ung cagot:
Mais de uoix autentiques/
Et angeliques:
Car Iesus Christ est ne/
Motz ueridiques/
Sans luy tout est damne.
¶ Graces a luy rendons/
De coeur/ de uoix/ ⁊ dame/
Et salut attendons
De luy: car cest blaspheme
Dire que femme
Puisse donner repos:
Cil est infame
Qui soustient ces propos.
¶ Quel sainct est mort pour nous?
Tout homme est au deluge
De mal: sil nest rescoux
Damne sera du iuge/
Christ ton refuge
Sera tout temps ⁊ lieux/
Et ton confuge/
Certes cest pour le mieulx.
¶ Quand donc tu as pardon
De ton mal ⁊ misere:
Cest par la passion
De Iesus Christ ton frere/
Roy debonnaire/
Duquel prouient salut:
Car satisfaire
Pour nous nul ne ualut.
¶ Noel sur le chãt faulte dargẽt ⁊c.
F
Aulte de foy cest erreͬ nõ pareille/
Si ie le dis las ie scay biẽ poͬquoy:
Car qui na foy/ iamais nest a requoy
De sõ esprit dõt poĩt ne mesmerueille.
¶ Lhõe sans foy tousioͬs cõmet follie/
Et si ne poeut iamais rien meriter/
Par franc uouloir/ helas mais irriter
Le doulx Iesus/ qͥ les pecheurs dessie.
¶ Si le seigneur la maison ne edifie/
En y mettant de sa grace la main/
Perdent leurs tẽps ⁊ labeurẽt en uain/
Ceulx qui la font/ ie le uous certifie.
¶ Aussi celuy qui na de dieu la grace/
Labeure en uain/ car ꝑ nul de ses fais
En paradis aller/ ne poeut iamais
Pour gloire auoir ⁊ cõtempler sa face.
¶ Que ferõs noꝰ dõcq̃s bergerõnettes
Pour auoir part auec le roy des roys?
Chantõs noel/ noel par doulx arroys/
Et lexprimõs ꝑ foy ⁊ oeuures nettes.
¶ Par la uertu de sa saincte euangile/
Serons sauuez ⁊ aurõs paix en nous/
Et en croyãt a Iesus nostre espoux/
De ce chantons noel par chãps ⁊ uile.
¶ Autre Noel nouueau sur le chant
Lautre iour iouer malloye
Au ioly boys pour mon plaisir.
C
hantons noel tous en grãd ioye/
A seruir Christ/ prenons plaisir:
Cest uerite/ la uie/ ⁊ uoye:
Quon doibt ca bas suyure ⁊ tenir:
Il est notoire.
Chantons Noel
A lhonneur du grand roy de gloire.
¶ Tu es uray dieu/ aussi uray hõme/
Du roy Dauid es descendu/
Pour nous sauuer pour toute somme/
Par toy pardon nous est rendu/
Aussi ta grace/
Iesus sauueur
Retourne a nous ta saincte face.
¶ Tu as este mis en la cresche
Et uisite/ des pastoureaux
Et lestoille/ les sages dresse
Qui sont uenuz sur grãdz chameaux
Pour faire offrande
A toy seigneur
De mes pechez pardon demande.
¶ Huyct iours apres/ tu fus au tẽple:
Entre pecheurs/ la circoncis
Pour nous laisser le sainct exemple
Quen nous peche/ doibt estre occis:
Cest chose seure/
Sainct innocent
Fault il que pour nous tous tu meure.
¶ Autre chemin ont prins les sages
Pour retourner/ en leurs pays.
Herode a faict/ maĩtz grãdz outrages:
Car les enfantz/ a mort a mis
Quel satellite?
Seigneur puissant
Tu fus porte droit en Egypte.
¶ Douze ans apres ta naissance
Fus au millieu/ des grandz docteurs:
Lesquelz sont de ta sapience
Moult esbahis/ dedans leurs coeurs:
Car ta doctrine/
Uray filz de dieu
Estoit celeste ⁊ tresdiuine.
¶ Trente troys ans/ auoys en eage
Quand tu souffris la passion/
Pour sauuer tout lhumain lignage
Croyant la resurrection:
Sans uitupere/
Mais maintenant
Tu siedz a la dextre du pere.
¶ De la tu doibs uenir au monde
Pour les mortz ⁊ les uifz iuger
Misericorde en toy abonde/
En quoy tu ueux les tiens sauuer:
Tu as iustice/
Mon aduocat
Au iugement/ soys moy propice.
¶ O Iesus auquel on doibt croyre/
Si ton sermon est entendu:
Tu ne ueulx doeuure meritoire
Que paradis nous soit uendu:
Mais quon le baille
A tous pour neant
Sans en payer denier ny maille.
¶ Autre Noel sur le chant: Princes
uueillez nous pardõner. ¶ Et sur le
chãt Helas q̃ uous a faict mõ coeur.
R
Esueillez uous gẽtilz pasteurs
Chantez melodieusement
Femmes/ enfantz/ ⁊ seruiteurs/
Fairez chanter pareillement:
Notez la facon/ ⁊ cõment
Uous chanterez:
En sainct Matthieu expressement
Il est escript/ Ainsi direz
¶ Nostre pere qui es es cieulx
Sanctifie soit ton sainct nom/
Et ton royaume precieux
Nous aduiengne/ fais nous en don:
Pere tressainct/ pere tresbon/
Nous tes enfantz
De toy seul attendons pardon/
Tu las promis aux urays croyantz.
¶ Soit accomply le uouloir tien
En la terre/ cõme est au ciel:
Et nostre pain cottidien
Donne nous O pere eternel
Aussi le pain spirituel/
Qui est la foy
En Christ ton filz coeternel/
Lors suis mangeãt/ quand ie le croy.
¶ Pardonne nous tous noz pechez/
Ainsi que nous les pardonnons
A ceux qui nous ont offensez:
En Iesus Christ lexemple auons/
Pardonnant aux iuifz felons:
O pardonneur
De toy tout seul grace attendons/
Pour paruenir au parc dhonneur.
¶ Nostre seigneur ne nous induitz
Nulle fois en tentation/
Si par Satan sommes seduitz/
Oste nous de seduction/
Par ta forte protection/
Deliure nous/
Ou nous irions sans fiction
A la dãnation trestous.
¶ Pour nous deliurer de cela/
Ton filz Iesus est nay pour tous/
En temps certain se reuela
Nostre sauueur ⁊ nostre espoux/
Lequel soustint pour nous les coups
Le doulx aigneau/
Fut mis a mort des cruelz loups
Pour nous sauuer/ Or chantõs nau.
¶ Autre Noel nouueau sur le chant
Tous les regretz quoncques furẽt
au monde ⁊c.
T
Ous les pasteͬs qͥ regẽtez le mõde
Regardez biẽ/ en q̃l chemin ⁊ uoye
Uous cõduysez/ moutõs ⁊ de q̃lle unde
Les abreuuez/ rien nest q̃ dieu ne uoye.
¶ Noͬrissez les du pain quõ faict ⁊ fõde
Des saĩctz escriptz/ gardez uoꝰ biẽ quõ
(ne oye
De uoz bouches/ sortir parolle ĩmude/
Tous uoz ꝓpos serõt en saincte ioye.
¶ Chãtez noel/ noel en uoix profonde/
Et delaissez de uoz chãtz prẽdre proye:
Gardez uous biẽ q̃ le loup ne cõfonde
Brebis/ moutõs/ poulle/ chappõ ⁊ oye.
¶ Aucuns de uous ont relaxe la bõde
A tout peche/ poͬ dieu quõ y pouruoye:
Car tout le mal/ qui au brebis abonde
Souuẽt prouiẽt/ du pasteur qͥ desuoye.
¶ Apollo uient/ lequel par sa faconde
Faict ẽdormir Argus soubz la soulsoye
Puis Apollo/ accourt qui de sa fonde
Le met a mort/ on a biẽ froit soubz saye
¶ Paourespasteͬs/ uoici ou ie me fõde
Suyuez Iesus/ qui iamais ne foruoye
De luy tout biẽ ⁊ tout hõneur redõde:
Allez a luy par foy/ il uous cõuoye.
¶ Autre Noel sur le chãt de lhymne:
Uerbum supernum prodiens.
U
Erbe diuin/ uerbe eternel/
Qui es uenu pour les humains:
A ton honneur chantons Noel
Ioyeusement ⁊ soir ⁊ mains.
¶ Illumine mon paoure coeur/
Tu es lillumination/
Et le salut a tout pecheur
A toute gent ⁊ nation.
¶ Aussi tu es le protecteur/
Le defenseur ⁊ le support/
Pour soustenir ton seruiteur/
Si Satan luy ueult faire effort.
¶ Quand gens peruers de rage pleins
Uiendront cuydantz me despecher/
A toy iray par uaulx ⁊ plains/
Deuotement secours cercher.
¶ Par toy seront debilitez
Mes ennemys/ ⁊ sans pouoir
Ie ne crains leurs subtilitez/
Si ie puis en toy foy auoir.
¶ Si leurs chasteaulx sont cõtre moy/
Ientendz toute tentation/
Ie nen prendray/ soucy nesmoy:
Car ie suis ta plantation.
¶ Si ie uoy batailles leuer
Contre moy par mes ennemys/
Tu es fort pour me releuer/
Quand iay mon espoir en toy mis.
¶ Iay demande a mon seigneur
Une chose de coeur parfaict/
Cest quil me doint maison dhonneur/
Pour le merite quil a faict.
¶ Or faict en soit son sainct uouloir/
Non point le mien/ qui ne uault rien/
Et qui de soy ne poeut ualoir
Chose qui soit/ ie lentends bien.
¶ Gaultier/ Robin/ ⁊ toy Margot/
Uoyla quon doibt croyre ⁊ chanter/
Non point sans foy cõme ung bigot/
Qui ne faict rien que barbotter.
¶ Autre Noel nouueau sur le chant
A lombre dun buyssonnet
A lore dune saulsoye.
I
Ouys chanter langelot
A lore dune saulsoye/
Qui disoit uien ten Guillot
Uers Bethleem prendre uoye/
Et la uerras (beny soye)
Le filz de Dieu nouueau ne/
Il uient pour te mettre en ioye/
Ne crains point destre dãne.
¶ Alors prins mon palletot/
Et Taupin le chien quauoye/
Puis ioue de mon flaiot
La chanson que ouy iauoye/
Doulcement ie la chantoye/
Lon temps lay demene:
Car souuent ie repetoye
Ie ne crains destre damne.
¶ Raison pourquoy? laignelot
Est uenu oster la proye
A Satan ⁊ Astaroth:
Par laigneau/ Christ ientendoye/
Au nom duquel ie seroye
Sauue/ cõme est ordonne:
Pour ce que my attendoye/
Ie ne crains destre damne.
¶ Adonc suruint ung cagot/
En disant que ie mentoye/
Tu auras (dist) ung fagot
Pour te rostir cõme une oye:
Si tu as force monnoye/
Fais quil soit a moy donne/
Quand dargent tu nous pouruoye
Ne crains point destre damne.
¶ Ie luy donnay dun sabot
Sur le chief/ cõme uouloye:
Disant/ maistre coquenot
Si par uous sauue iestoye
En uain Christ sauueur auroye/
Quand ie leuz bien blasonne
Finalement luy disoye
Ie ne crains destre damne.
¶ Autre Noel nouueau sur le chant
Dieu gard de mon coeur la tresgẽte
Gente de corps ⁊ de facon.
M
Oderateur/ qui tout regente
A toy soit la gloire ⁊ honneur/
Lhõme nest que chair pestilente/
Ingrat/ meschant/ remply dhorreur:
Nest ce point donc grand deshõneur/
Glorifier telle uermine?
Roy eternel/ oys ma clameur:
Et ton aureille a moy encline.
¶ Nous te louons dieu plein de grace
Et confessons par uiue foy/
Et lexprimons en toute place/
Croyantz que seul es nostre roy/
A toy honneur faict le charroy
Des cherubins ⁊ des puissances/
Disant Sainct/ sainct/ saĩct par arroy/
Et par motez pleins daccordances.
¶ Au chrestien il est notoire
Que terre ⁊ cieulx/ sont de toy pleins/
Et la maieste de ta gloire/
Redonde par montz ⁊ par plains/
De ton hault ciel/ oys noz complains/
Et noz desirs ⁊ noz prieres:
A toy nous esseuons noz mains/
Ne regarde point noz manieres.
¶ La glorieuse compaignie
Des apostres/ a grand desir
De te louer en melodie/
Les prophetes prendront plaisir/
Le confesseur ⁊ le martyr:
Et tous les sainctz de ton eglise/
Lesquelz tont uoulu seul choisir/
Te loueront sans nulle feintise.
¶ Tu es le pere uenerable/
Pere tressainct/ pere tresbon/
Ton sainct filz/ le uerbe ineffable
Nous a cy bas presche ton nom/
Et reuele en son sermon/
Ton sainct esprit nous le faict croyre/
Pere plus doulx que balsamum/
Aye de nous tousiours memoire.
¶ O Iesus Christ auquel ie crye/
Tu nas point eu honte/ ne horreur
De prendre chair dedans Marie
Pour deliurer Adam derreur/
Tu as prins lhabit dun pecheur/
En demourant en innocence/
De la mort aussi fus uainqueur/
Par amour ⁊ obedience.
¶ Tu as ouuert le lieu celeste
Par ta passion ⁊ ta mort/
Troys iours apres te manifeste
Aux tiens/ en leur donnant confort:
Satan tu uainqs ⁊ son renfort/
Par uictoire spirituelle:
Ce nous doibt estre reconfort
Que foy nous faict uictoire telle.
¶ Tu es assis aupres du pere/
A la dextre de equalite:
En toy mon dieu tout sainct espere:
Car il entend la uerite/
Tu es par tout en deite/
Mais tõ saĩct corps a ung lieu ꝓpre:
Car es haultz cieulx il est mõte
Tout clair/ ⁊ non uestu de pourpre.
¶ Tu reuiendras un iour au mõde/
Pour iuger les bons ⁊ mauuais:
Adonc en la fosse profonde/
Portantz de mal le pesantz fais/
Seront iettes/ tous les infectz:
Et les eleuz en moult grand ioye/
Auecques toy seront refais:
Car ainsi tu les y conuoye.
¶ Noel nouueau sur le chant
Le cueur est mien qui oncques
ne fut pris ⁊c.
T
Oute ma uie en la foy biẽ appris:
Ie chãteray noel: a lõgue allaine/
Chantez Robin/ Iaq̃t ⁊ Magdaleine/
De bien chãter/ ne serez pas repris.
¶ Lhõneͬ ð dieu/ en uoz chãtz soit cõpris/
Cõsiderez que Christ en bonne estraine
A respandu pour la nature humaine/
Son digne sang: qͥ nauoit riẽ mespris.
¶ Huyct ioͬs ap̃s qͥl uĩt en ce pourpris
Il fut porte/ au temple sainct ⁊ digne
La circõcis/ puis p̃sente/ en signe
Questoit nostre rancon: ⁊ nostre prix.
¶ Il fut nõme Iesus: nom de sauueur/
Nom au seul quel/ on doibt auoir fiãce:
Nom merueilleux/ ⁊ nom plein de puissãce/
Duq̃l Dauid chãtoit/ en grãd doulceͬ.
¶ O seigñr dieu/ seigñr sainct en Syon/
Cõbien ton nom/ dessus toute la terre/
Est admirable/ car par luy lhumain gẽre/
Sera sauue/ du rugissant lyon.
¶ Or tõ saĩct nom plꝰ hault q̃ toꝰ les cieulx
Est esleue: en claire refulgence/
En grand hõneur/ ⁊ en grande excellence/
Cõme appartiẽt a toy/ le dieu des dieux.
¶ Pour te louer maugre tes ennemys/
Des purs enfantz/ tu as ouuert la bouche/
Ce qui a faict/ au faulx diable farouche
Confusion: car a mort tu las mis.
¶ Or ay ie espoir/ q̃ les haultz cieulx uerray
Qui de tes doigtz sont oeuures suꝑnelles:
Tu as fonde/ la lune ⁊ les estoilles/
En te uoyant/ le tout congnoisteray.
¶ Quest ce de lhõe/ ⁊ des enfantz Dadã?
Fors q̃ peche/ lequel regne en ses mẽbres
Ce nonobstãt/ de luy tu te remembres
Comme lauoys promis a Abraham.
¶ Seigñr ton Christ/ un peu amoindry as
Des anges saĩctz en sa mort: mais courõne
Eut ⁊ hõneur: apres oeuure si bonne:
Car au tiers iour/ tu le resuscitas.
¶ Auãt que lhõme/ eut peche cõtre toy/
Douailles ⁊ beufz/ auoit la seignorie
Incontinent/ elle fut deperie
Quand eut peche/ en trãsgressant ta loy.
¶ Tous les oyseaulx de diuerses facons/
Finalemẽt (pour son regne parfaire)
A luy subiectz/ les auoys uoulu faire:
Et de la mer/ aussi tous les poissons.
¶ Par Iesus Christ/ lhõme est cõstitue
En liberte/ ⁊ grace euangelique:
Car il na point prins nature angelique
En son hõneur/ lhõme est restitue.
¶ Ainsi concludz seigñr tresflorissant
Que ton nom est/ par sus tous admirable/
Par lequel seul/ on surmonte le dyable/
La chair aussi/ ⁊ le monde attyrant.
¶ Hũbles pasteͬs gouuernãtz uoz brebis/
Nourrissez les par la saincte escripture/
Elle est aux doulx le pain ⁊ la pasture/
Que dieu substraict aux orguilleux rabis.
¶ Chãtez noel/ noel noel noel
Par sainctz accordz/ ⁊ sans uoix dissolue
Ne chãtez plus chanson/ orde ⁊ pollue/
Ou uous ferez/ ung pleur perpetuel.
¶ Autre Noel nouueau sur le chant:
Lamour de moy si est enclose.
I
E chanteray noel ma pose/
En exposant de profundis/
Auquel Dauid par profondz ditz
La grace de dieu nous propose.
¶ De ceste abysme tant profonde/
A toy ie crye mon seigneur/
Affin que mon humble clameur
Iusque a tes aureilles redonde.
¶ Ton aureille soit entendante/
Pour exaucer ma paoure uoix,
Tu la congnois bien ⁊ la uoys/
Mon coeur est ta grace attendante.
¶ Sa mes pechez tu prenois garde/
Las qui le pourroit soustenir?
Ne me uueilles rigueur tenir/
Mais par pitie/ ma foy regarde.
¶ Car enuers toy y a clemence/
Ie le congnoys bien par la foy/
Puis que ne poeux garder ta loy/
Prens ton chier filz pour recõpense.
¶ A ton sainct dict sattend mon ame/
Pourtant ie nen seray deceu/
Par ton esprit ie lay congneu/
Qui si fie/ naura nul blasme.
¶ De la ueille matutinale
Espoire en Dieu/ o Israel
Et ce te soit continuel
Iusques a la uespertinale.
¶ Car en toy est misericorde/
Salut aussi a grand foison/
Tu las monstre en la saison/
Bienheureux est qui le recorde.
¶ Et iceluy par sa puissance/
Tout Israel/ racheptera/
Et de tous ses maulx absouldra/
Satisfaisant de son offence.
¶ Noel qͥ se chãte sur le Psalme
In exitu Israel de egypto.
A
La uenue de Noel
Pasteurs: chãtez un chãt nouuel.
¶ Le roy Dauid met au psaultier/
Cõme on doibt Dieu magnifier.
¶ Pasteͬs/ laissãtz uoz dieux de boys/
Seruez a dieu le roy des roys.
¶ Chantez a dieu comme Dauid/
Et confessez ce qui sensuyt.
¶ Non pas a nous non pas seigneur/
Mais a ton nom donne lhonneur.
¶ A cause de tant de bonte/
Qui est en toy ⁊ uerite.
¶ Pourquoy dit le peuple gentil:
Leur dieu maintenant: ou est il?
¶ Nest ce point ce mocquer de dieu/
De son sainct nom/ ⁊ peuple eleu.
¶ Certes/ nostre dieu aux cieulx est/
Toutes choses quil uoeut il faict.
¶ Leurs idoles/ or ⁊ argent/
Sont/ ⁊ oeuures des mains de gent.
¶ Ilz ont bouches/ sans point parler:
Et ont les yeulx/ sans regarder.
¶ Ilz ont aureilles sans rien ouyr:
Ilz ont des nez/ sans rien sentir.
¶ Ilz ont mains/ ⁊ ne touchent pas.
Et de leurs piedz, ne font nulz pas.
¶ Nen leur gosier poeuuent sonner:
Brief ne faire/ dire/ penser.
¶ Semblables a eulx seront faictz/
Qui les auront/ forgez ⁊ faictz.
¶ Et qui en eulx fiance auront/
Finalement perduz seront.
¶ Aye/ ton espoir Israel
Au seul seigneur Dieu eternel.
¶ Et toy la lignee Daron/
Car cest layde ⁊ lescusson.
¶ Uous qui le hault seigñr craignez/
Au seigneur esperance ayez.
¶ Car cest luy seul quest le confort/
De tous les siens/ ⁊ le support.
¶ Uoyla quon doibt souuent chanter/
Et en esprit le recorder.
¶ Chantez noel ioyeusement/
Dauid met de quoy ⁊ cõment.
¶ A dieu uous dis urays pastoureaulx/
Gardez des loups tous uoz aigneaulx.
¶ Noel nouueau du Psalme.64.
sur le chant: Si par souffrir on
poeut uaincre fortune ⁊c.
S
I par chãter/ on poeut auoir aucune
Bõne fortune/ ⁊ en dieu demourer
Un beau noel/ des psalmes ueulx chãter:
Or lentendez tous chascun ⁊ chascune.
¶ O mõseigñr/ tu es le Christ tresdigne
Destre en syon/ deuant tous adore/
Tu soys par nous seruy ⁊ hõnore/
De coeur/ de uoeux/ de cãtiques ⁊ hymne.
¶ Uueille exaucer (sire) tous noz prieres
Faictes en foy/ ⁊ selon la raison
De ton sainct lieu/ tu oys nostre oraison/
Enseigne nous/ les facons ⁊ manieres.
¶ A tes enfantz/ demõstre toy propice/
Les deffendãtz/ de leurs persecuteurs/
Aye pitie de tous tes seruiteurs/
Sans les iuger selon ta grãd iustice.
¶ Biẽheureux sõt ceux q̃ tu ueux elire
Pour habiter en tes estres ⁊ lieux/
Certaĩ est quõ ne peult au mõde mieux
Pour te seruir ⁊ louenge te dire.
¶ Car de tous biẽs y aura abondãce/
Lesquelz tu as promis a tes amys/
Nul oeil ne peult uoir/ nẽ coeͬ estre mis
Ce qua promis/ aux tiens par puidẽce.
¶ O bon seigneur en qui est lesperãce
De toutes fins que lon poeut estimer/
En terre/ fleuue/ ⁊ en loingtaine mer/
Exauce nous tu en as la puissance.
¶ En cõfermant par uertu souueraine
Les mõtz/ iẽtendz tes seruiteͬs loyaux
qͥ chãterõt/ hymnes/ ⁊ uers nouueaux/
A tõ nasquir/ delaissãtz ioye mõdaine.
¶ Les habitãs des regiõs extremes/
Sont uenuz ueoir par grãde humilite
En Bethleem le lieu de paourete:
Mais tu tonoys/ es haultz cieulx ⁊ su¬
(premes.
¶ Les pastoreaux du pays Iudaique
Te sont uenuz uisiter/ en ce lieu/
Et tout selon lordonnance de Dieu:
Cõme il appert/ par la uoix angelique.
¶ Uueille en yurer/ de ta grace diuine
Les fruictz germez/ ⁊ leur posterite
Pour leur dõner/ ioye en fecundite/
Et abreuuer de leau de ta doctrine.
¶ Chãtõs noel pasteͬs ⁊ pastourelles,
Graces rendantz a lenfãt nouueau ne:
Certes sans luy le mõde estoit dãne/
Et deiecte/ es peines eternelles.
¶ Autre Noel sur le chãt/ Chãgeõs
propos/ cest trop chãte damours ⁊c.
C
Hãgeõs ꝓpos/ cest trop chãte damoͬs
Chãtõs a dieu (pasteͬs) autre cãtique:
Car il a faict merueilles en ces iours/
Quãd il nous a dõne son filz unique/
Or redoublons pour luy nr̃e musique/
Nespargnõs point/ noz tãbours ⁊ cornetz
Poͬ biẽ chãter/ faut auoir les coeurs netz.
¶ En Bethleẽ Iesus est nay pour nous/
Nostre iustice/ ⁊ nostre salutaire/
Nostre aduocat/ nostre frere ⁊ espoux/
Le brachs de dieu/ puissant a salut faire/
En certain temps il est uenu parfaire/
Quand il a eu de nous compassion
Souffrant pour tous la mort ⁊ passion.
¶ Toutes les fins de la terre ont bien ueu/
Quil est uray dieu/ sur toꝰ admerueillable
Et maintenant par lange lauons sceu/
Lequel est nay pour nous en une estable:
Ie ne quiers rien/ qua luy estre agreable/
Et le seruir desprit en uerite/
A quoy faire/ nul lieu nest limite.
¶ En equite/ en iustice ⁊ en droit
Il iugera les peuples de la terre:
Dainsi iuger/ rien prendre ne uoudroit
Or allons donc en Bethleem grand erre/
La uerrons nous la uerite qui ne erre/
Non en tauerne/ ains en la cresche mis:
Pensez cela pasteurs de bien remis.
¶ Note cecy/ paoure orguilleux mondain
En ce uoyant oste ton arrogance/
Le filz de dieu est mis dessus du foyn/
Et a grãd froid/ mais tu dors a plaisance/
Cõpte rẽdras a luy de ceste oultrance/
Et en la fin tu en diras helas:
Amendez uous bergiers/ seigñrs/ prelatz.
¶ Cõgnoissez uoꝰ en cõtẽplant le Christ/
Mettez son faict ⁊ le uostre en balance/
Et uous uerrez q̃ aucũs sont lantechrist
Contredisantz: a sa saincte ordonnance/
Nostre seigneur deffend toute boubãce/
Toute auarice/ enuie/ paresse orgueil/
Mais uoꝰ faictes cõtre on le uoit a loeil
¶ Autre Noel nouueau sur le chant:
Nous nyrons plus planter lortie.
C
Hantons noel du filz Marie/
Par melodie/
Et doulx accord spirituel/
Il est le roy Emmanuel/
Regnant en nous par foy unie/
Ie uous affie.
¶ La uertu dieu estoit latente/
Dessoubz la tente
Du corps forme diuinement/
Par loperer subitement
Du sainct esprit/ cest mon entente:
Et mon attente.
¶ Chantons noel par sa doctrine/
Saincte ⁊ diuine/
Laquelle nous fault tous scauoir:
Car cest lauoir quon doibt auoir/
La marguerite ⁊ perle fine/
Qui point ne fine.
¶ Noel sur le Psalme.99. Iubilate
deo oĩs terra. Et se chãte sur le chant
Puis quen amours a si beau passe tẽps.
P
Renez en dieu/ uostre esiouyssemẽt
Qui habitez/ en ce bas territoire:
Craindre le fault/ ⁊ seruir promptemẽt/
Gardãt sa loy/ desprit ⁊ a luy croyre.
¶ Humbles en coeur/ de prõpte uolunte/
Presentez uous deuant sa digne face:
Esperez bien/ de sa grande bonte/
Et attendez de luy pardon ⁊ grace.
¶ Sachez pour uray/ qͥl est dieu ⁊ seigñr/
Qui nous a faictz a sa similitude:
Du monde/ cest le digne gouuerneur/
Nostre loyer/ nostre beatitude.
¶ Cõfesser fault/ quil est nostre pasteur/
Et nous sommes ouailles de sa pasture/
A luy rendons/ toute gloire ⁊ honneur/
Hymnes chãtãtz/ certes cest la droicture.
¶ Louõs son nom qͥ est doulx ⁊ begnin:
Car eternelle/ est sa misericorde/
Sa uerite/ perseuere sans fin
De siecle en siecle: A luy dõcq̃s te accorde.
¶ Nobles pasteͬs ouurez poͬ dieu uoz yeux
Et cõtemplez Iesus Christ en lestable:
Laissez plaisirs/ folz ⁊ delicieux:
Compte en rendrez/ au iuge ueritable.
¶ Noel nouueau sur le Psalme.84.
Benedixisti domine terram tuam.
Et se chante sur le chant/ Uiure ne
puis pour le mal que ie sens ⁊c.
S
Ire ta terre/ as beneys a ce cop/
Et a porte le fruict tant salutaire/
Quil a mis hors les captifz de Iacob/
On ne doibt point un si grãd salut taire.
¶ A ton peuple as remis tous ses pechez/
Et as couuert toute uillaine ordure:
Dont ilz estoiẽt certes tous empeschez/
Mais par ton filz tu en as faict la cure.
¶ Mieulx ne pouõs/ q̃ a luy seul retourner:
O sire dieu/ fais nous a luy retraire/
Conuertis nous a toy, sans seiourner:
Et ne permetz lennemy nous substraire.
¶ Dieu tout puissant ⁊ seigñr immortel/
Estendras tu/ sur le paoure humain gẽre
Ire ⁊ courroux? qui soit perpetuel/
En luy faisãt tousiours mortelle guerre.
¶ Nenny nenny/ tu te conuertiras
En demonstrant ta bonte ⁊ ta grace/
Et par ainsi/ ton peuple esiouyras
Quand il uerra ta saincte ⁊ digne face.
¶ Apres q̃ aurõs longuemẽt souspire/
Ouure le sain de ta misericorde:
Que nous uoyõs le christ tant desire/
Pasteur de paix/ ⁊ pasteur de concorde.
¶ Alors ie orray ce quil dira en moy/
Et de present a cela me dispose/
Tresuoluntiers lorray sans nul esmoy:
Biẽheureux est/ qui norra autre chose.
¶ A tous ses sainctz euangelizera/
De ceste paix la ioyeuse nouuelle/
Sans oublier cil qui linuoquera:
Car par luy seul aura uie eternelle.
¶ mais toutesfois des hũblescraignãsdieu
Plus pres sera/ le salut a toute heure:
Grace de dieu est tousiours pres du lieu
Des urays croyãtz/ cest sa ꝓpre demeure.
¶ Misericorde/ ⁊ aussi uerite
Dames dhõneur/ si se sont raliees:
Iustice ⁊ paix/ en parfaicte unite
Finalement/ sont reconciliees.
¶ Tant sest uoulu uers nous humilier
Celuy qui est uerite ⁊ iustice/
Quil est uenu pour nous iustifier:
Et nous sauuer par sa grace propice.
¶ Apres que dieu par sa benignite
A ses eleuz aura grace donnee/
Remplyz seront/ de grand fecundite
Pour faire fruict en foy preordonnee.
¶ Deuant le Christ le iuste marchera/
En obseruant de ses preceptz la uoye:
Et tous ses pas il les ordonnera/
A un seul dieu/ non affin quon le uoye.
¶ Uoyla que Christ a son naistre fera
Cõme le dit Dauid le sainct prophete/
Nostre ennemy Satan il desfera/
Chantõs noel ⁊ en faisons la feste.
¶ Noel nouueau du Psalme.136.
qui se chante sur le chant: Las ie my
plains que mauldicte soit fortune.
S
Ur les fleuues/ de babel la confuse
Illec assis/ auons de toy Syon
En gemissant/ eu recordation:
Car coeur dolent ioye ⁊ esbatz refuse.
¶ Or auõs nous pendu sur ta saulsoye
Psalteriõs/ cymbales/ orgues/ cors/
Et instrumẽtz/ sonnãtz par doulx accordz
Paoures captifz/ ne uiuẽt point en ioye.
¶ On nous disoit chãtez les chãsõnettes
Que uous chãtiez auãt q̃ destre prins/
Ausquelz disiõs/ nous nauõs poĩt apprins
Dainsi chãter dehors noz chãsons nettes.
¶ A mõ palays puisse adherer ma langue
Et de ma dextre/ estre impotẽt tout mais
Hierusalem/ si en oubly te metz:
Car en tẽps deu ie te feray harengue.
¶ Des filz Dedon seigñr auras memoire/
Lesquelz ont dit a neant/ a neãt/ a neant
Hierusalem soit mise/ en te nyant
Et blasphemant: nont uolu a toy croyre.
¶ O babylone/ tresmiserable uille/
Bienheureux est celuy qui te rendra
Ung tel loyer/ quil ten appartiendra/
Qui est dauoir en fin la prison uille.
¶ Biẽheureux est qui ta faulse semence
A la pierre/ brisera rudement:
Car dieu punist/ les mauuais iustement/
Et remet tout/ aux siens par sa clemẽce.
¶ Fin des Noelz nouueaulx.
¶ Moralite de la mala¬
die de Chrestiente/ a .viii. personnages:
en laquelle sont monstrez plusieurs abuz/
advenuz au monde/ par la poison de pe¬
che et l'hypocrisie des hereticques.
Foy.
Le medecin celeste.
Esperance.
Inspiration.
Charite.
L'aveugle
Chrestiente.
Son varlet.
Bon oeuvre.
L'apoticaire.
Hypocrisie.
Le docteur.
Peche.
Ceste moralite reprend
Les abuz de Chrestiente/
Celuy qui est en Christ ente
Jamais a la mort ne mesprend.
Y ME VINT
MAL A
GRE.
¶ Les noms et accoustremens des
personnaiges de ceste pre¬
sente moralite.
Foy vestue d'une belle robbe blanche/
Esperance/ vestue d'une robbe de violet/
Charite/ vestue d'escarlate/
Bon oeuvre/ vestu en marchant honneste/
Chrestiente/ en honneste dame/
L'aveugle/ en son paovre estat/
Et le varlet/ pareillement.
Hypocrisie/ vestue en nonnain/
Peche/ par devant vestu de robbe mondaine/
et derriere en habit de diable/
Le medecin/ en habit propre/
Inspiration/ en habit angelique/
Le docteur/ en son estat/
L'apoticaire/ en son estat.
¶ Le docteur commence.
C¬
E jeu moral/ les troys vertus contient/
C'est ascavoir la foy/ qui tout soustient
Avec laquelle/ est conjoincte esperance
Et charite: qui de la foy provient
Chrestiente, par elles se entretient
Faisant tousjours bon oeuvre/ et ne espere en ce
Qui croyt en dieu/ en nul temps n'a souffrance
De bien qui soit/ car qui a dieu a tout:
Celuy a dieu/ qui a en luy fiance
Prenant en luy tout seul saveur et goust.
Peuple auditeur/ de la moralite:
A bien faire/ par elle es incite
Et advise/ de delaisser tout vice
Et tout orgueil/ et toute iniquite/
Toute luxure/ et immundicite/
Faulx tesmoignage/ aussi toute injustice/
Ire/ et envie/ paresse/ et avarice/
Et tous pechez de par dieu deffendus/
Qui croit cela/ aura grace propice
Par foy/ a christ ayons les coeurs pendus.
Hipocrisie/ qui voit en temps transquille/
Chrestiente vivre par l'evangile/
Suyvant la foy/ espoir/ et charite
Par heresie/ et par raison subtile
La vient tirer hors de l'esprit utile/
Et si la faict suyvir charnalite:
Luy promettant d'avoir prosperite
Mais en la fin elle en aura la mort/
Certes il est predit et decrete
Que qui faict mal/ mal luy advient en sort
Qui a peche/ il doibt avoir recours
A Jesus Christ/ qui est nostre secours
Nostre advocat, et nostre medecin
Luy seul guarist/ les aveugles et sourdz
Aller ne fault/ aux hommes n'a leurs cours:
Car qui s'i fie/ il sera en la fin
Maudict de dieu/ mourant en son venin:
S'il n'est purge des humeurs hereticques/
Par Jesus Christ/ nostre sauveur divin
Car nous sommes/ sans luy pires que eticques.
¶ Nota que la foy doibt preceder/ et Chre¬
stiente venir apres accompaignee de Espe¬
rance et de Charite/ puis Bon oeuvre.
La foy primo.
Par grace en foy/ sans oeuvres judaiques:
Christ a voulu/ par dictz apostoliques
De ses esleuz monstrer le salut prendre:
Si qu'on ne doibt/ en soymesme comprendre
Que par ses faictzon soit joinct aux reliques.
Pharisiens operateurs iniques:
Par argumens/ et raisons sophistiques
N'ont point congneu/ come on doit au ciel tendre
Par grace en foy/ sans oeuvres judaiques.
Or delaissez leurs sentences obliques
Subtilitez/ et songes phantastiques/
Vous appliquans/ au divin verbe entendre
Sans doubte avoir/ d'engin soit dur ou tendre
Que Christ vous veult faire enfans deifiques
Par grace en foy/ sans oeuvres judaiques/
En son escolle/
Sainct Paul recolle
Que c'est de foy:
Or t'y consolle.
Tu seroys folle/
Si par la loy/
De pape ou roy/
Vouloys sans moy/
Monter a la saincte carolle
Des bienheurez en bel arroy/
Chrestiente aura requoy/
Par seulle foy sans monopole/
Qui ha la foy/ il est le filz de dieu
Et a povoir/ dit Saint Matthieu:
Dessus la puissance infernalle/
Qui a la foy/ il vaincq le diable/
Par foy on est justifie/
Et de salut certifie:
Par foy on faict les grandz miracles:
En Jherico les propugnacles/
Sont atterrez/ et confondus.
Ces motz notez et entendus/
On doit par la foy en dieu croire.
Esperance primo.
Dame affin qu'il te soit notoire
Je suis une attente certaine/
De parvenir au hault domaine/
De Jesus Christ: par ses merites/
Car par moy les cieulx tu herites/
Et es receue avec l'espoux/
Non pour avoir tue les poux/
Ains par avoir seulle esperance/
En ung seul dieu/ qui par clemence:
Sauve les filz d'election.
Charite primo.
De charite Paul ad Timotheum
Vous a descrit la diffinition
Elle est (dit il) fin du commandement
D'un coeur tout pur/ sans vivre feintement
Ayant la foy/ pour sa fondation.
Avoir en dieu ferme dilection/
Et au prochain/ sans faire election
Cela provient en vous ceriainement/
De Charite.
Charite est la consummation
Des bonnnes loix/ et droicte intention:
Car tu ne dois point faire aucunement
A ton prochain/ cela que nullement
Tu ne voudrois/ n'est ce pas la raison
De charite/ et sa description?
Charite donne/
Et si pardonne
Parfaictement:
En dieu ordonne/
La chose bonne/
Non pour payement:
Mais simplement/
Et purement/
Le sien aux paovres abandonne:
En leur en donnant largement/
Sans distinguer l'habillement
Charite a tout bien consonne.
Bon oeuvre primo.
On ne congnoist a la robbe personne/
Pourtant/ je veulx dire ma qualite
Escoutez moy/ et que mot on ne sonne:
Bon oeuvre suis ensuyvant charite/
Pour bien faire/ je n'ay lieu limite
Ne temps/ ne habitz/ ne estat/ vin/ ne viandes
La foy me faict servir en verite
Et en moymesme/ elle faict choses grandes:
Sobriete destruict langues friandes/
Humilite les orgueilleux habitz/
Et continence/ abolist les galandes/
Et les galans/ qui font des gros rabis.
Chrestiente.
Moderateur de paradis
Grace vous rendz des nobles dames/
Que vous avez icy transmis
Pour me regir sans nulz diffames/
La foy heretiques infames
Destruict/ par la vertu divine.
La foy monstre les grandz blasphemes/
Et les reprent par sa doctrine/
La foy nous faict ung dieu congnoistre/
Et esperance/ en luy fier.
Charite nous faict apparoistre/
Comment on le doibt seul aymer/
Allons ceans nous reposer
En regardant dedans ung livre.
Docteur/ vueillez nous exposer
Quelque bon mot se estes delivre.
¶ Icy entre en une tente/ et le docteur
parle/ et dit.
Le docteur.
Soyez prudens veillans en oraison
Et envers tous observez charite:
Car charite/ coeuvre de sa toyson
Le grand nombre/ de nostre iniquite
Quand vous verrez/ le temps de adversite/
Hospitalliers soyez a voz prochains/
Nourrissez ceulx de famine prochains/
Administrans vostre bien transitoire:
Faictes honneur aux seigneurs souverains/
Et si donnez a dieu l'honneur et gloire.
Servez a luy seul/ en toute saison/
A ce faire/ nul jour n'est limite
Nulles places/ aux champs/ a la maison/
Vostre oraison soit faicte en verite/
D'esprit/ de coeur/ et de fidelite/
Et par espoir: estans du tout certains
Que dieu nous veult donner ses bienshaultains
Meilleurs que  n'est nostre oeuvre meritoire/
Faictes doncques comme firent les sainctz:
Et si donnez a dieu l'honneur et gloire.
En oraison/ ostez le long blason:
Levans voz mains en toute purite
A ung seul dieu/ plus sans comparaison
Doulx et bening/ que vostre infirmite
Ne peult penser: car par benignite
Il abolist les pechez des humains/
Croyans en luy/ laissans faictz inhumains
Il ne quiert rien de vostre territoire
Tant seullement/ laissez desirs mondains
Et si donnez a dieu l'honneur et gloire.
Chrestiente/ purgez voz cas villains
Par foy en Christ: apres ce purgatoire
Amendez vous/ de tous pechez forains
Et si donnez a dieu l'honneur et gloire.
Gardez bien tout le decalogue/
Qui ne contient que ung monologue
C'est d'aymer dieu plus que soymesme/
Et se garder qu'on ne desrogue/
A son vouloir: pour tout prologue
Tu aymeras en dieu/ ton proesme
Luy donnant pasture/
De saincte escripture:
Qui n'en aura cure/
Par Saint Paul je vous en asseure/
Qui vault pis que payen.
Tu es la facture/
Et la creature/
Prompte a pourriture/
Par peche ne te desnature
Et tu auras tout bien.
Tu ne doibtz nul autre adorer:
Fors que ung seul dieu/ et l'honnorer
Cela il veult avoir de toy/
Il te fault six jours labourer/
Et au septiesme reposer/
En exerceant oeuvres de foy.
Honnore ton pere/
C'est grand vitupere/
De mal faire a mere/
Cil est digne de mort amere/
Qui transgresse la loy.
Meurtre ne doibs faire/
Ne mentir pour plaire/
N'aussi pour desplaire/
Si ne veulx griefvement meffaire:
A l'encontre du roy.
Garde toy bien d'estre larron/
Et de paillarder en facon
Qui soit/ convoytant fille ou femmes
De ton prochain/ ou sa maison/
C'est contre dieu/ et la raison.
Ceulx qui le font/ ilz sont infames:
Et de dieu maudictz/
Escoutez mes ditz/
Qui veult paradis
Avoir/ il doibt garder ces dix
Commandemens/ et observer:
Sans nulz contredis/
Mais les estourdis
Par leurs faulx addis
Veullent bailler nouveaux edictz/
Et aux sainctz escritz adjouster/
Chrestiente/ tu doibtz noter:
Que l'escripture est suffisante
De te sauver: sans autre attente:
Delaisse donc l'humain scavoir/
Si tu veulx de dieu grace avoir
La Bible contient tout cela.
Hypocrisie primo.
J'ay tout maintenant ouy la/
Ung grand prescheur de parabolles/
Il vient tout nouveau des escolles/
D'estudier en saincte Bible:
Mais je feray tant par Saint Gille
Que chrestiente me croyra/
Et autre que dieu servira/
En adorant plusieurs images/
Il me fault avoir deux visages:
L'ung pretendra sainctete/
Et l'autre toute faulsete:
Ainsi soubz la couleur de bien/
Je parviendray a mon moyen/
Je scay tout par coeur mes logiques
Et mes fallaces sophistiques/
Pour bien tromper il n'est que moy/
Tout droict a elle je m'en voy
y me fault faire bonne nicque.
Peche primo.
Je suis peche faulx et inique
Qui de paradis fis tomber/
Grand part de nature angelique.
Eve et Adam je fis pecher/
Ce que leur fut vendu bien cher/
Car par moy il est faict mortel/
Je suis se voulez regarder/
Derriere laict/ et devant bel.
A damner les gens je m'applique/
Car je faictz a tous transgresser
La saincte loy evangelique/
Que plusieurs ont voulu glosser/
A leur proffit/ et commenter:
Pour faire aller dame Isabel
Quelque vieil image adorer/
Derriere laict/ et devant bel.
J'ay des suppos de la menique
Gens qui sont sans leur dieu aymer;
L'ung est larron/ l'autre heretique
Ou hypocrite/ remply d'amer
Je ne veulx nul que  moy blasmer/
Je suis tout tel qu'est ung tombel/
S'on me vouloit bien contempler
Derriere lect/ et devant bel.
Hypocrisie.
Je veulx vestir ce gris mantel/
Pour aller voir Chrestiente/
Long temps y a que j'ay este
En ma maison/ sans voir les gens
Il me desplaist des entregens/
Que font la foy et Esperance/
Et Charite: car en plaisance
Chrestiente vit avec elles/
Il me fault user de cautelles/
Mais toutesfoys il fault que face
Tout soubz couleur de ciche face
Je prescheray d'humilite/
Pour l'induire a perversite.
Je prescheray contre avarice/
Mais je seray tenante et ciche.
Je prescheray contre luxure/
Mais je seray pleine d'ordure.
Je prescheray paix et concorde/
Mais je vivray en grand discorde.
Je prescheray qu'il fault donner/
Et si seray sans rien bailler.
Je prescheray les usuriers/
Et si auray bledz en greniers.
Je prescheray contre l'yvrongne/
Et si auray la rouge trongne.
Je prescheray contre homicide/
Et si luy bailleray subside:
En ce faisant je abuseray
Chrestiente/ et tromperay:
Voyla que faict Hypocrisie.
Chrestiente.
Il m'est venu en fantasie
D'aller jouer ung peu aux champs.
Hypocrisie.
Or est il maintenant le temps/
De la Chrestiente seduire/
Car je la veulx par moy conduire
En l'attirant a ma chordelle.
Hola/ je voy la le corps d'elle/
Il la fault aller saluer.
Jesus Christ vous vueille sauver:
Chrestiente/ dame et maistresse.
Chrestiente.
Certes pour sauver/ le maistre est ce:
De luy tout seul provient salut.
Hypocrisie.
Ce mot la/ n'est point absolut/
Il nous fault bien des advocatz/
Comme l'on voit chez les prelatz/
Ou chez les roix/ en leurs grandz cours.
Chrestiente.
Jusques icy j'avoye tousjours
Creu et pense que ce fut Christ.
Car en Saint Paul il est escript
Qu'il est le seul mediateur.
Hypocrisie.
On doibt avoir ung confesseur/
Et des images au monstier/
Lesquelles il fault adorer
Sur peine d'inobedience.
Chrestiente.
Je pensoys en ma conscience/
Qu'il ne fallut avoir figure
Ne image de la creature:
Puis que dieu l'avoit defendu.
Hypocrisie.
Vous n'avez point bien entendu
Ce passage/ qu'il fault glosser.
Chrestiente.
Mais l'antechrist (ce fault noter)
Doibt corrompre les escriptures
En les glossant aux aventures/
Vostre vie me faict vous croyre.
Hypocrisie.
Je ne vous ay point dit encore
Plusieurs choses que nous ferons.
Car noz biensfaictz nous donnerons
Prenant argent pour nostre vie.
Chrestiente.
De vous ouyr j'ay grand envie/
Mais ce sera une autre foys.
Hypocrisie.
Je ne mange rien que des pois/
Car je veulx pour tous meriter.
Chrestiente.
A dieu/ je m'en voys mediter/
Je ne scay qu'il m'en adviendra.
L'aveugle.
Helas qui me confortera/
Helas qui me presentera
Quelque petite aulmosne:
Helas qui m'estrenera:
Et mon ame pour luy priera
Que dieu bonne sante luy donne.
Je crie et blasonne:
Je hue et sermonne/
J'ay beau sermonner
Il n'y a personne/
Qui son coeur addonne
A rien me donner.
Il ne tient point a jargonner/
De braire les passans estonne
Quelcun entende a ma priere?
Je ne voy couleur ne lumiere
Et n'ay forme de yeulx au visage.
Mes amys voyez ma maniere:
Je crie devant et derriere/
Pensant y trouver advantaige:
Est il don ne gaige/
Que pour mon language/
Je puisse conquerre?
Je tiens cy mesnage
Au meilleur passage/
Qui soit sur la terre:
Mais je ne scay plus qui requerre/
Car je n'y congnoys fol ny sage
Helas/ a ce paovre homme: he?
Aveugle suis mal fortune/
Vueillez quelque chose donner
Mes amys: je n'ay que disner
Departez moy quelques morceaux.
Le varlet.
Je regarde sur noz drappeaux
S'on y a jecte quelque maille/
Oy/ tantost: baille luy baille
Il n'y a denier ne demy.
L'aveugle.
Ung paovre homme n'a point d'amy/
Il ne si fault ja trop attendre.
Le varlet.
He? vueillez vostre main estendre/
Sur ce paovre homme qui ne voit goutte.
L'aveugle.
A ce mur/ ame ne m'escoutte:
Ma teste pour neant se combat.
Bon oeuvre.
Mon amy sans nul debat
N'attendez plus/ il n'y a ame
Venez tantost/ mais que ma dame
Soit de son esbat retournee.
Chrestiente.
Helas est il femme de mere nee/
Plus fortunee/ abbatue et remise
Que moy? las non. Je suis nuyt et journee/
Importunee/ estrangement menee/
Abandonnee/ a grandz maulx et submise.
Las? suis je mise/ ainsi par chose omise/
Ou coulpe admise/ encontre mon sauveur/
Je sens en moy une tres grand chaleur.
Quelle valeur/ quelle sante/
Quelle couleur/ quelle beaulte/
Ay je eu: qui suis Chrestiente
De Jesus christ instituee?
Pour valeur/ malheur/ paovrete/
M'est venue: et en verite
Je suis comme a demy tuee.
Peche.
Ha? que vous estes abusee
D'ainsy penser estre malade:
Vous n'estes palle/ ny usee
Mais forte/ fresche/ saine et radde/
Ne soyez plus cy amusee
A faire en ce point la couvade:
Allons aux champs sur la rousee/
Nous rafreschir d'une salade.
Chrestiente.
Vous me chantez estrange aubade/
Qui dictes que je n'ay nul mal.
Peche.
Non, vous feriez une gambade
Ce n'est q'ung sommeil anormal.
Chrestiente.
Toutesfoys/ si suis je fort fade
Pour courre a pied ou a cheval/
Je ne puis aller longue estrade/
Il faut reposer en ce val.
Peche.
Nous penserons du principal/
C'est de rafreschir noz gorgettes:
Le buyssonnet nous fera pal
Et mangerons des herbelettes.
Chrestiente.
Voz parolles sont tant doulcettes/
Que mon mal m'y font oublier:
Et suis d'avis soubz ces branchettes/
Esbatemens multiplier.
Peche.
Je m'en veulx aller emplier
A faire une salade nette:
Et tandis vous vueil supplier/
De me attendre ma mignonnette:
Je vous feray ung plat honneste/
Subit a deux filz de cotton.
Chrestiente.
Je vous attendray seullette/
En cueillant quelque violette/
Fleurette/ rosette/ ou bouton.
Peche. seorsum.
Au gouffre ardant du terrible Pluton/
Cruel luton/ faiz sejour domestique
J'y entre et sors/ faulsement a bas ton:
Et prens baston/ duquel souvent bast on/
Flameng/ breton/ meurtrier/ et heretique:
La je frabrique/ oeuvre diabolique/
Et si m'applique/ en yver et este/
A faire mal a la Chrestiente:
Voicy de l'archenicq/
Voicy du riagal.
Voicy venin d'aspicq.
Voicy poison esgal/
A cil que hannibal/
Beut quand il se deffit.
C'est ord venin sera confit/
Avec ceste orde platellee:
Ainsi sera a mon proffit
Chrestiente ensorcellee.
Le medecin primo.
Medecin suis/ duquel la medecine
Remede insigne/ est aux medecinez.
Medecin suis/ qui langueurs medecine/
Et me designe: aux bons armez de signes/
Non de racine/ aincoys de mesdictz signes.
Homme cy naiz/ qui estes designez
Tournez icy voz coeurs/ yeulx/ bouche et
Je suis le seul medecin des humains. (mains
Pour recipe/ drogue/
Jullet sur ou rogue/
Sirop/ bollus/ casse
Au mal qui desrogue:
Rien je ne prorogue
Que ma sante et grace.
Quand le premier homme a mal s'amordit/
Et qu'il mordist/ au fruict dont se repent:
Langueur et mort/ son corps et ame ordist
Mal l'hardist/ et venin le mordist
Que luy ourdist/ le venimeux serpent:
Encores pend ce poison en l'arpent/
Lequel despend D'adam le premier homme/
Quand le serpent envenyma la pomme.
Le venin actif/
Froit/ aspre et hatif
Tost l'empoisonna:
Si fut maladif/
Infime et tardif:
Dont grand poix on a.
Mais pour donner aux hommes guarison/
Contre poison venimeux et mortel:
En temps preveu/ et certaine saison/
De ma maison/ ou sont biens a foison/
Suis pour raison venu au bas hostel:
Dieu immortel/ me fiz homme mortel/
Soubz le martel de passion tres dure:
Pour reguarir l'homme de toute ordure:
J'en fays seul la cure/
Par mon sang le cure/
La boitte est mon corps:
Duquel ouverture
On fit par fracture/
Dont la creature
Doibt avoir recors.
Or voy je aux yeulx misericors
Chrestiente/ en grand danger:
Car peche la va laidanger
Et mettre ses membres discors/
Il la fault a cris et a cors
De cest accident esloingner.
Inspiration/ sans targer
Allez voir la Chrestiente.
Inspiration.
Sire/ quelle necessite
A de moy vostre bien aymee
Chrestiente/ tant renommee
Par tous les climatz du monde.
Le medecin.
Elle est en danger d'estre immunde:
Besoing a d'inspiration
Contre la conspiration/
Que peche luy procure et cause.
Inspiration.
Peche, voire, et a quelle cause?
Vous estes le vray productif
De chrestiente/ et sans pause
La serez tousjours protectif.
Le medecin.
Son nom est ung derivatif
De mon nom: car chrestiente
Vient de Christ son vray primitif/
Donc en son nom/ est Christ ente:
Chrestiente/ en l'unite
Foy et bonte/ de Christ procede:
Mais elle perd sa dignite/
Quand par son peche elle excede.
Inspiration.
Il y fault donc mettre remede/
Mais dont vient l'inconvenient:
Le medecin.
Scavez vous dont ce mal luy vient/
C'est une ignorance moult griefve/
Qui l'oeil de la teste luy criefve:
C'est a dire l'entendement.
Il y a desja longuement
Que Chrestiente est debile/
Et a bien faire mal habile/
Et de faict/ ung temps a este
Qu'elle a congneu sa paovrete:
Mais peche par vaine plaisance
Luy a oste la congnoissance
De son mal/ et jacture amere:
Parquoy ignorance la mere
De tous erreurs/ luy faict sembler
Que aucun mal ne la peult grever:
Et si est presques au trespas.
Inspiration.
C'est donc pour venir pas a pas
Au profond des crimes enormes:
Veu que pechez qui sont difformes/
Plaisent tant a la creature:
Et que la hardie infracture
Des sainctz commandemens de dieu:
N'est point poisee/ et si a lieu
Sans remors/ sans mode/ et sans craincte.
Le medecin.
Chrestiente est pres esteincte/
Par peche/ et doulx blasonner
Lequel s'en va l'empoisonner/
Du grief venin d'ambition:
Pour ce sans dilation
Jectez sur le venin hatif
Le doulx sirop preparatif/
Lequel est pour son efficace/
Nomme preveniente grace/
Car par luy gardee sera.
Inspiration.
Tout le mieulx que faire on scaura
Vostre vouloir sera parfaict.
Peche.
Ca de par le diable c'est faict.
Quel brouet? quel ord tripotage?
Il ne fault sinon ce potage
Pour empoisonner tout le monde:
Or n'est il sur la terre ronde/
Enchanteur/ sorcier/ triacleur/
Magicien/ divin/ jangleur/
Qui aist triacle ou mistridacq
Puissant d'empescher le dacq/
De mort que ce venin procure.
Or ca ma mye prenons cure/
Voicy bien pour vous adoulcir
Mangez donc pour vous rafreschir:
La viande est plaisante et nette.
Chrestiente.
Le plat est beau/ cler et honneste/
Les herbes sont belles a l'oeil/
J'en voy manger tout a mon vueil
Et y employer ma vertu.
Inspiration.
Ha/ paovre femme que feras tu?
Quand ce morceau morderas/
A toy la mort amorderas/
N'en mange pas si tu es sage.
Peche.
Vous mentez travers le visage
Allez ailleurs faire caquet/
Voulez vous troubler le bancquet
N'y pensez point elle rasotte:
Ma mye/ ce n'est que une sotte
Parlant par follie et envie.
Inspiration.
Gardez bien sur vostre vie
D'en manger/ ce sont mors soubdaines.
Peche.
Et ce sont voz fiebvres quartaines
Qui vous puissent les reins sangler/
Ma mye/ laissez la jangler
Mangeons quand le temps est appoint.
Inspiration.
Ha? non faictes n'en mangez point
Gardez bien den mettre en la bouche/
Autant que la vie vous touche:
Si vous en mangez/ vous mourrez
Si vous le laissez vous vivrez/
Essisez la vie ou la mort.
Chrestiente.
Mais vous me desconseillez fort,
Quel mal m'en peult il advenir
D'en manger/ si je veulx fournir
A mon appetit: ce me semble
Que n'en debvez noiser ensemble
Veu que de rien ne vous compette/
Le plat est beau/ et j'en appette:
L'herbe est belle a l'oeil/ tendre au doigt
Par ainsy inferer on doibt
Quelle a bon goust et savoureux/
Puis mon coeur en est amoureux:
Pourtant certes j'en mangeray.
Inspiration.
Ha non?
Chrestiente.
Et si/
Inspiration.
Non/
Chrestiente.
Si feray/
J'en suis toute deliberee.
Inspiration.
Griefvement en serez navree/
Si dieu n'y met provision
Croyez a l'inspiration/
Que vostre bon dieu vous envoye.
Chrestiente.
Or allez tousjours vostre voye/
Je voy manger ce gros morceau.
Inspiration.
Il fault espandre le vaisseau
Du preservatif tout a coup.
Peche.
Je croy qu'elle est prinse a ce coup/
Plus n'y fault fillet ny aguille/
Coulleuvre/ ou limonneuse anguille/
Ne fit onc mais si beaulx saulx
Qu'elle aura aux premiers assaulx/
Car je l'ay mise en mal estat/
Chrestiente.
Le coeur pres l'estomach me bat:
Mon chief fend/ mon fiel boult en ire:
Je ne demande que debat/
Le coeur pres l'estomach me bat.
Mes mains entre elles font combat/
Les cheveulx de mon chief je tire:
Le coeur pres l'estomach me bat/
Mon chief fend/ mon fiel boult en ire.
Hypocrisie.
Il vous fault aller d'une tire
En voyage a sainct Mathelin/
Je croy que c'est sainct Avertin/
Faictes chanter pour vous la messe
Du sainct esperit: ma maistresse
Faictes aussi une neufvaine/
Et si jeusnez la triollaine/
Et les vendredis blancz de l'an/
Il fault aller a sainct Aignen
Pour vostre tigne/ et a sainct cler
Pour vous faire revoir plus cler/
Pour bien vous conduire en la voye:
Faictes chanter de saincte Avoye/
Et paour d'auoir le coeur amer/
Faictes chanter de sainct Omer/
Pour voz dentz a saincte Apolline
Elle vous sera moult benigne/
Je vous prometz que vous aurez
Sante/ et guarie serez
Par le moyen de leurs miracles.
Le docteur.
Delaissez la tous leurs musacles/
Car pour avoir parfaict secours
Chrestiente/ va t'en et cours
A Jesus christ vray medecin.
De quoy te sert sainct Avertin/
Sainct Dominique/ et Saint francoys?
Doncques des sainctz ne feras choys/
Pour te sauver/ ou te guarir
Trop bien leurs vertus doibs suyvir
Vivantz comme eulx, s'ilz ont bien faict:
Croy que Jesus a tout refaict:
Et que les sainctz n'y ont povoir/
Dieu est assez fort de pourvoir/
Ses serviteurs/ sans avoir ayde.
Chrestiente.
Ha la teste/ a l'ayde/ a l'ayde/
Les espaules/ les bras/ et reins/
Les piedz/ les jambes/ et les mains/
Helas je ne scay plus que faire/
N'a qui aller: pour me reffaire
Je vueil avoir des medecines.
Hypocrisie.
Prenez de plantain les racines:
Prenez aussi de la fougiere/
Ung tout seul grain/ il n'en fault guaire:
Du poulliot/ de la vervaine/
Et mettez tout dessus la veine
Du bras gauche en forme de croix/
Ne passez point le nombre a troys/
Et la laissez la par neuf jours:
En la cueillant faictes sept tours/
Dictes cinq foys Pater noster/
Agyos/ Otheos/ Sother/
Il n'y fault fil du sabmedy
Apres disner fille/ n'ourdy/
Et pour mettre la chose a fin/
Il fault dire Berithifin/
Vous aurez en cela fiance.
Bon oeuvre.
Ayez en dieu vostre esperance:
Car il est seul qui peult guarir/
S'on va le medecin querir/
Baillant quelque petite drogue/
Cela a dieu point ne desrogue:
Presuppose que l'on commette/
Le tout a luy: non a commette/
Ny a planette/ ou influence/
Ny a quelque folle creance.
On peult bien medecine prendre/
Sans d'elle son salut attendre:
Il fault de medecine user
Comme non usant/ et viser
Que dieu regit/ et tient la vie
Entre ses mains.
Chrestiente.
J'ay prins envie
Puis que les sainctz ne me font rien/
Avicenna/ ne Galien/
D'aller parler a ung devin:
Qui me dira de l'ord venin.
Toute la vertu et nature.
Le docteur.
C'est contre la saincte escripture:
Chrestiente/ ou t'es tu mise?
Dieu le deffend de par Moyse
Au livre du Deuteronome.
Chrestiente.
Je iray au grand pardon a Romme/
Pour avoir l'absolution/
Et pour la satisfaction
Je donneray de l'or au pape.
Le docteur.
Voyla comment peche te attrape:
Qui te mect hors de ton salut/
Pour ung ducat/ pour ung salut
Tu croys avoir remission/
Mais tu vas a damnation:
Plus fort que ceulx de tartarie.
Chrestiente.
Je urle/ je brais/ je plains/ je crie/
Je me affoiblis/ et n'en peux plus/
Mon corps est lasse/ au surplus/
Je ne puis pied ferme tenir/
Ne sus jambes me soustenir/
Dont je chez en ma passion.
Inspiration.
J'ay de vous voir compassion:
Chrestiente/ ma soeur/ ma mye?
Chrestiente.
Quoy/ a faire de l'arquemye/
Je m'en uouldroye bien mesler/
J'en ay ouy souvent parler/
Mais en nul temps je n'en vis point.
Inspiration.
Je croy que ne m'entendez point
Chrestiente/ ma doulce soeur/
Je scay ung medecin fort seur
Qui bien vostre mal guarira.
Chrestiente.
Bien/ s'on le voit on luy dira
Que droit s'en voise a la boyteuse.
Inspiration.
Voicy une chose piteuse/
Chrestiente sans fiction
N'entend plus inspiration/
Elle n'a plus de charite/
De foy/ d'espoir/ de verite/
Tant est oubliee de sens:
Il vault mieulx a ce que je sens
Me retirer pour son moleste/
Devers le medecin celeste:
Car luy seul a ce peult pourvoir.
L'aveugle. Pausa.
Dame je suis venu pour voir
S'il vous plaira/ en Jesus christ
Me donner du pain ung petit/
Car appetit j'ay de manger/
Je ne puis plus mon pain gaigner:
Du pain pour dieu pour me resourdre.
Le varlet.
Chrestiente est toute sourde/
Crions bien hault pour le potage.
L'aveugle.
Du laict caille/ ou du frommage/
Ou ce qu'il vous semble bon estre.
Le varlet.
Helas mon dieu/ je vouldroys estre
En paradis avec vous.
L'aveugle.
Pour Jesus christ/ secourez nous
Helas/ nous mourrons par famine.
Chrestiente.
Voyez qu'il nous faict layde mine
Ce belistre retors vilain/
Oy/ je luy donneray mon pain/
Et mon argent/ a ce caymand:
Dehors/ dehors villain/ meschant/
Vous venez cy pour truander/
Et pour mon argent demander/
Je l'ay voue en aultre lieu/
A sainct Claude et a sainct Matthieuz:
C'est pour en faire une neufvaine/
Ou pour chanter ceste sepmaine/
Pour aller en pelerinage/
Ou pour en faire ung bel ymage/
Ou pour payer ma confrarie.
L'aveugle.
Bouche ne scauroit assez dire/
La douleur et le grand martyre/
Que je seuffre cy en presence:
Chrestiente tu es la pire/
Qui soit/ tu voys bien que j'expire
De paovrete et de souffrance:
Helas doulce amye/
Jesus dist il mye
Romps ton pain et mye/
A la paovre gent affamye
C'est son commandement.
Pour estre a Complie/
Tu n'as accomplie
La loy: Or te emplie
A me donner je te supplie/
Du pain ou de l'argent.
Le varlet.
Me laissez vous ainsi mourir/
Voulez vous plustost subvenir
A ces moynes fors et puissans/
Vous voyez bien qu'ilz font bastir
Les grandz palays: sans revestir
Les paovres nudz/ et languissans.
Ilz ont pierrerie/
Et orfaverie/
Pompe et braguerie/
Ornementz faictz de broderie
Pour revestir du boys:
En pleurant je crie/
Ma robbe est pourrie
Mais nul ne me prie/
Car leur charite est perie/
C'est contre les divines loix.
L'aveugle.
A ce grand jour du jugement/
Dieu s'enquerra premierement
Des oeuvres de misericorde:
Si les avez faictz sainctement/
Donnantz aux paovres franchement.
Il ne arguera nul de sa chorde/
De religion/
De missation/
De procession/
Aincois de miseration:
De la faire soyez recors
Sans election/
De profession/
Ou de nation/
Donnez nous donc refection/
Pour soustenir ce paouvre corps.
Chrestiente.
Meschant coquin/ va t'en dehors
Me viens tu cy crucifier/
Du mien je veulx edifier/
Dedans l'eglise une chappelle.
L'aveugle.
Devant Jesus christ j'en appelle:
Car il est dit par Salomon
Que du mauvais l'offrande/ et don
N'approuve point le seigneur ample:
Nous paovres gens sommes le temple/
De Jesus christ/ se dit sainct Paul.
Le varlet.
Doncques premiers nourrir nous fault/
C'est la raison.
L'aveugle.
N'oubliez pas/
De nous donner pour le repas
Du pain/ ou ung petit denier:
Ne nous vueillez rien denyer/
Pour Jesus sans plus.
Chrestiente.
C'est cela/
Ung denier cy et l'autre la/
Vrayement s'ainsi les departoye
Tost paovre comme toy seroye/
Va t'en hors de devant mon lieu.
L'aveugle.
A dieu vous dis/ ma dame a dieu:
Quand je n'auray de vostre pain
Je n'ay point paour mourir de fain:
Chrestiente en bragueries/
En beaulx habitz/ et pomperies/
Despend le sien a grand foison/
Fermant aux paovres sa maison/
Ce n'est point la loy de Jesus:
Allons varlet/ allons/ sus/ sus.
Inspiration. Pausa.
Sire/ je reviens pour scavoir
Sy on pourroit faire ravoir
A Chrestiente guarison/
Le medecin.
Demande elle que la poison
De son peche/ luy soit ostee?
Inspiration.
Elle est si fort empoisonnee:
Qu'elle n'a plus d'entendement.
Le medecin.
La grace avoir premierement
Luy fault/ et vouloir luy donner/
Et bon coeur/ de la demander.
Car l'homme ne peult nul bien faire/
Se l'esperit ne luy faict faire:
Retiens cela/ et t'en remembre.
Inspiration.
Elle se destruict membre a membre/
C'est pitie de la voir destordre:
Si bien subit on n'y met ordre/
Il m'est advis qu'elle mourra.
Le medecin.
Non fera/ elle vivera
En ce siecle et en l'autre monde:
Et combien qu'elle soit immunde,
Par peche en plusieurs suppos/
Elle aura une foys repos:
Et si n'est sans grace/ et sens: ains
Tousjours elle a des membres sains:
Pose que soit en petit nombre/
Et qu'on ne les congnoit pour l'ombre/
Et la merveilleuse abondance/
Des membres mis en doleance,
Car pour ung membre sain: je dis
Qu'elle en ha des malades dix/
Et pour dix membres en sante:
Elle en a cent en verite/
Qui sont en merveilleux martyre.
Inspiration.
Ha mectez y remede sire:
Je scay bien qu'en chrestiente/
S'il est ung homme en charite/
Envers dieu bon et gracieux/
Qu'il en y a dix vitieux:
Et pour dix bons au temps present/
Des mauvais on en verra cent:
Mais guarissez la maladie.
Le medecin.
Affin que le vray je vous dye/
Je ne la veulx point delaisser/
Que incontinent je n'estudie
A son accident abaisser:
Mais premier il convient penser/
De luy donner aucun repos:
Combien qu'il faille despencer/
Affin qu'elle entre en bon propos:
Pour faire donc ses sens compos/
A congnoistre son mal actif:
Baillez luy en pintes ou pos/
Ce doulx jullep preparatif/
Il est fort et penetratif,
Et par sa vertu elegante/
Esmouvera en cas hatif
Toute la matiere peccante.
Inspiration.
J'ay une fiolle fringante/
Pour mettre ceste liqueur belle:
Je luy porteray je m'en vante/
Mais comment est ce/ qu'on l'appelle?
Le medecin.
Apoticaire n'en a telle:
Car elle est en foy permanente/
Et tous les pechez elle expelle
C'est ma grace justifiante.
Inspiration.
Grace? ca donc que je la sente:
Grace/ dea c'est ung mot tres beau.
Le medecin.
Par elle tout peche s'absente
C'est pour conforter son cerveau.
Inspiration.
Mais s'elle est mise en son resveau/
Et lunaison advertineuse:
El n'en prendra/ non plus q'ung veau/
Dont je ne seray point joyeuse.
Le medecin.
Ne soyez de cela doubteuse/
Il fauldra que maulgre ses dentz
Prenne la grace vertueuse/
Pour guarir ses maulx evidentz:
Son corps a si grandz accidentz/
Et en ses membres est si restraincte/
Que luy entonnerez dedans
La grace: et l'aura par contraincte/
Et puis a la premiere atteincte/
S'elle dort/ ce sera bon signe:
Et s'elle est de la grace emprainctes/
Apportez moy de son urine.
Inspiration.
Selon vostre ordonnance digne/
Elle aura grace.
Le medecin.
Or n'y faillez:
Et combien que peche se indigne/
Maulgre luy grace luy baillez:
Ce n'est du vueillant ne courant:
Mais c'est de dieu/ grace faisant/
Lequel attend en patience
Chrestiente a penitence.
L'aveugle.
Mon varlet?
Le varlet.
Hau?
L'aveugle.
Mon varlet?
Le varlet.
Hau?
L'aveugle.
Tu n'es q'ung fol/ par Saint Micheau
Mal endoctrine et appris:
Tu ne vaulx rien.
Le varlet.
C'est petit pris:
Pour quoy maistre/ ne vaulx je rien?
L'aveugle.
Tu me dis hau? entendz tu bien/
Quand je te appelle mon varlet:
Ditz moy mon maistre/ que vous plaist?
Faisant honneur dieu le commande.
Le varlet.
Mais beau sire/ je vous demande:
De quoy vous servira cela/
Vous ne voyez ne ca ne la/
Que scavez vous/ si mon chappeau
Est en ma main/ ou au couppeau
De ma teste/ quand a vous parle:
Je suis couvert/ de paour du harle/
Vous fault il faire/ tant d'honneur.
L'aveugle.
Non point pour moy: mais le seigneur
L'a dict/ c'est son commandement
Qu'il fault garder songneusement:
Honnora personam senis/
Entendz tu bien/ mon tres cher filz
Et coram cano capite/
Consurge/ par humilite.
Rotte bien donc ces beaux proverbes.
Le varlet.
Vous avez tousjours tant de verves:
Comment osez vous caquetter
De Salomon: allons quester
Et vous taisez de l'escripture/
Vous en aurez malle adventure/
D'en tant parler quelque matin.
L'aveugle.
Celuy est bien chien matin/
Qui ne scait point la saincte loy/
Et les commandementz du roy/
Le vieil et nouveau testament:
Auquel on congnoistra comment
Nous sommes faictz enfans de Christ.
Le varlet.
Vous n'avez point le sainct esprit/
Pour la glosser comme homme sage:
Entendons d'aller en voyage
A Vandosmes pour vostre veue.
L'aveugle.
L'escripture doibt estre veue/
Par tous ceulx qui la veullent croyre:
Tu ne me feras point accroire
Que la saincte larme a Vandosme/
Puisse rendre la veue a l'homme.
J'aymeroys mieulx mourir aveugle/
Ou labourer ainsi q'ung beugle/
Que estre guary de telles larmes.
Le varlet.
Si les jacopins/ ou les carmes/
Les cordeliers/ ou les bons homs/
Vous avoient en leurs prisons/
Vous desdiriez ceste sentence/
Ou vous seriez mis en sentence/
Par excommunication/
Ou brusle sans remission:
Car c'est a l'encontre des droictz.
L'aveugle.
J'ay ouy lire en maintz endroictz
De l'evangile/ et en vray texte/
Que Jesus Christ dit et proteste:
Que ceulx qui croiront a ses dictz/
Jecteront les diables mauldictz
Dehors des corps/ et guariront
Tous les malades/ et iront
Les boyteux droictz/ ladres sanez/
Les aveugles illuminez/
Mais je n'ay point ouy parler
Qu'on soit guary pour s'en aller
A saincte larme en vandosmoys:
Il est bien vray que si tu croys
En Jesus christ de bon courage:
Qu'il fera en toy tel ouvrage/
Que tu feras passer les montz
Par la vertu de ses sermons.
Je n'ay que faire des papistiques/
Qui ont presche pour leurs practiques/
Que ung lieu est plus sainct que  n'est l'autre:
Ou que ung ymage faict de peaultre/
A le povoir de miracler:
En l'evangile est mis a cler:
Qui vous dira que Christ est la/
Ne croyez nullement cela:
Il dit a la Samaritaine/
Qui ne luy fault en la montaigne/
Nen Hierusalem adorer
Tant seullement: aincois orer
Et prier ung seul dieu par tout.
Si a mes dictz tu donne escout
Dieu est esprit qui quiert avoir
Adorateurs faisans debvoir/
En leurs espritz/ non en voyages
Nen painctures/ ny en ymages:
Et puis le croyant ne veult signe
Tant soit il grand/ noble et insigne:
Mais il se tient du tout a dieu/
Lequel par foy trouve en tout lieu.
S'il a quelque mal pestifere/
Le tout au seigneur il refere/
S'il a quelque fortune adverse/
Il n'a garde qu'elle l'enverse:
Car pour ceste tentation/
Il croit que c'est probation:
Et que Jesus Christ le chastie/
Affin qu'il soit de sa mesgnye:
Comme le feu esprouve l'or/
Aussi faict dieu le bon vouloir.
Du croyant en adversite.
Le varlet.
Maistre vous dittes verite:
Mais parlez bas qu'on ne vous oye/
S'on le scavoit oyson/ ny oye/
Ne fut hamais si bien rosty
Que vous seriez.
L'aveugle.
Sot abesty/
Je ne crains point ceulx qui sur l'ame
N'ont nul povoir: mais je reclame
Celuy qui peult ame et corps mettre
Dedans enfer.
Le varlet.
Helas mon maistre/
S'on scavoit que vous fussiez tel
On ne nous donneroit morcel
De pain: or laissons ces propos/
L'eglise a ses clercz et suppotz/
Qui ont prins la charge de nous.
L'aveugle.
C'est baille les brebis aux loups:
Ces suppotz sont tousjours soubz pos/
Sans payer ny rente n'ympostz
Au roy: je n'en suis pas content.
Le varlet.
Maistre/ laissons ce long contend
A disputer aux grandz docteurs/
Qui sont de nous les gouverneurs/
Et les recteurs portans la charge.
L'aveugle.
Ilz prendront bien nostre descharge:
C'est ascavoir d'avoyne et ble/
Et si quelcun a rien emble/
Il sera quitte en leur baillant:
Prebstres ont tout nostre vaillant/
En chandelles/ et en offrandes/
Pour nourrir leurs putains friandes:
Helas/ n'est il nul hieremie
Pour les prescher?
Le varlet.
Je n'yray mye
Je y pourroys bien laisser la peau
Et auroys tort d'en faire appeau.
Car mon appeau rien ne vauldroit:
Contre injustice/ ne vault droict.
Chrestiente. Pausa.
Mes membres seront entaillez:
Ca ung cousteau pour me grever/
Mes bras seront en sang touillez:
Je les voy d'un cousteau crever.
Helas je ne me puis lever/
Je suis morte/ je n'en peulx plus.
Il me fault ung maillet trouver/
Pour me assommer quand au surplus.
Inspiration.
Bene dicite dominus/
Que voicy piteuse maniere:
Il est temps sans attendre nulz
De donner grace.
Peche.
Arriere/ arriere/
Deslogez tost de la barriere:
Que vous n'ayez des coups pour gaige.
Inspiration.
J'approcheray de sa lictiere/
Pour l'ayder maulgre ton visage.
Mauldict Peche c'est ton usage/
De tourmenter Chrestientez:
On t'en ostera le passage
S'il plaist la divine bonte.
Peche.
Ce breuvage est tout esvente:
Chrestiente/ gardez d'en boire:
Il targera vostre sante/
Et vous causera pis encore.
Chrestiente.
He? que veult ceste caquettoire/
Je n'en veulx point/ retirez vous:
Pensez qu'elle le scait bien soire/
D'aporter ce pot pres de nous.
Inspiration.
Beuvez ma mye/ il est si doulx.
Peche.
N'en prenez point/ ce n'est qu'ordure.
Inspiration.
Et je vous prie a deux genoulx:
Beuvez ma mye il est si doulx.
Peche.
N'en prenez point/ ce n'est qu'ordure.
Chrestiente.
Ha? n'estoit le mal que j'endure/
Mes mains au devant mettroye:
Mais la foiblesse/ et dessouldure/
De mes bras/ trop fort me guerroye.
Inspiration.
Maulgre vous/ devant que m'en voye/
Vous donneray grace en la bouche:
Affin que clerement on voye/
Que peche ment/ et faulx desbouche/
Nota qu'elle luy faict boire par force
quelque doulce liqueur en une fiolle/
et puis elle dit.
Que vous en semble?
Chrestiente.
Grace est doulce.
Inspiration.
Elle est bonne.
Chrestiente.
Je le sens bien.
Inspiration.
Comment vous va?
Chrestiente.
Mon mal s'adoulce.
Inspiration.
Que vous en semble?
Chrestiente.
Grace est doulce.
Inspiration.
Voulez vous dormir?
Chrestiente.
Je me couche.
Inspiration.
Dormez fort.
Chrestiente.
Je ne scay combien.
Inspiration.
Que vous en semble?
Chrestiente.
Grace est doulce.
Inspiration.
Elle est bonne.
Chrestiente.
Je le sens bien.
Inspiration.
Or regardez doncques quel bien:
Par grace en foy estes sauvee.
Chrestiente.
Ma teste est ung peu appaisee/
Mon entendement m'est rendu:
Je suis de mes maulx advisee/
Et sens que j'ay beaucoup perdu:
Car maintenant j'ay bien sentu/
Que Peche par sa punaisie
M'avoit oste force et vertu
Par le moyen D'hypocrisie.
Inspiration.
C'est bien congneu ma chere amye
Puis que vostre mal entendez/
Laissez mauvaise compaignie
Et tost le medecin mandez:
Il vous a baille regardez
Maulgre vous ceste grace: affin
Que par election croyez
Estre sauvee en la parfin.
Chrestiente.
O le celeste medecin
Que j'ay eu en contemnement:
Vouldra il son pouvoir divin/
Estendre a mon allegement?
Las non: j'ay peche grandement/
Digne suis de damnation/
Indigne de remission/
Seigneur? vueillez moy visiter:
Et paisible sanation/
Entre mes membres susciter.
Inspiration.
Je m'en iray luy reciter/
Tout vostre cas/ et ensemble
Vostre urine/ et estat porter:
Il vous aydera/ ce me semble.
Chrestiente.
Or allez ma mye a grand amble:
Je vous attendray tandis
Tremblant/ comme la fueille tremble/
En plus grand mal que je ne dis.
Inspiration. Pausa.
Vray medecin de paradis:
J'ay la grace preparative
A Chrestiente maladive
Confere: selon vostre dire.
Le medecin.
C'est pour garder qu'elle n'empire:
Et bien/ quelle operation?
Inspiration.
Elle est en disposition:
Meilleure qu'on ne peult penser/
Grace tantost fit reposer
Chrestiente/ et promptement
La mit en bon entendement:
Parquoy a vous se recommande
Tres humblement/ et vous demande
Guarison de sa maladie:
Et affin qu'on y remedie/
Vous envoye a ung mot final/
Son urine en c'est urinal:
S'il vous plaist de la regarder.
Le medecin.
Puis que dieu luy faict demander
Sante/ et que j'ay son urine
Je luy donneray medecine:
Mais premier je visiteray
Son estat/ et si vous diray/
La cause du mal qui la presse:
Tout premierement je m'adresse
A voir le general deffault:
Et selon ceste urine il fault
Dire/ qu'elle est empoisonnee.
Inspiration.
Ensorcelle/ envenimee
De quel poison?
Le medecin.
Sans fiction:
Du grief venin d'ambition/
Qui luy cause tout ce tourment
Le diable voyant clerement/
Que dieu ha en humilite
Constitue Chrestiente/
Luy a faict ung mortel acueil
D'ambition fille d'orgueil:
Dont est humilite fondue/
Parquoy tantost fut confondue/
Chrestienne perfection/
Et tout par Peche/ et poison
Soubz le moyen D'hypocrisie.
Le docteur.
Ambition? Et si l'eglise
Qui est en Chrestiente mise
Comme chief en election/
Faict pechez de diverse guise/
Dont clercz et prebstres on desprise/
Dont vient telle imperfection?
Le medecin.
C'est par Peche/ et sa poison.
Le docteur.
Si les espaules/ et les bras/
Vestus/ armez/ de gardebras/
Qui font signification
Des nobles gens/ et grandz estatz:
Oppressent les paovres par tas/
Dont vient si grande oppression?
Le medecin.
C'est par Peche/ et sa poison.
Le docteur.
Si les juges et officiers/
Procureurs/ baillifz/ et greffiers/
Par traffique/ et seduction/
Comme les mains a doigtz entiers/
Crochetent aux paovres le tiers
De leur bien/ et font extorsion.
Le medecin.
C'est par Peche/ et sa poison.
Le docteur.
Si les moynes et religieux/
Qui sont les costez/ et le creux/
Par charnelle corruption/
Sont lubriques et scandaleux/
Pervers et avaricieux/
Pleins de toute confusion?
Le medecin.
C'est par Peche/ et sa poison.
Le docteur.
Et si les quattre mendiantz
Lesquelz sont d'aultruy mesdisantz/
En pleine predication:
Sans labourer ont les grandz blans/
Tant les gris/ que  les noirs/ et blans:
Dont vient telle acquisition?
Le medecin.
C'est par Peche/ et sa poison.
Le docteur.
Se adventuriers/ et francz taulpins/
Pipeurs/ volleurs, happelopins/
De sang font grande effusion/
Et si n'en sont de nulz reprins/
Les gensdarmes y sont comprins:
Dont vient telle incorrection?
Le medecin.
C'est par Peche/ et sa poison.
Le docteur.
Sy aujourd'huy on rompt la loy
Du pape: de mauvais alloy/
On est mis bien tost en prison/
Mais non pour transgresser la foy/
Et loy de Christ/ souverain Roy:
Dont vient telle transgression?
Le medecin.
C'est par Peche/ et sa poison.
Le docteur.
Si les bourgeoys et les marchantz/
Qui sont les cuisses: sont marchantz
En fraude/ et en deception/
Et par usure surmarchantz/
En destruisant les gens des champs:
Dont vient telle destruction?
Le medecin.
C'est par Peche/ et sa poison.
Le docteur.
Si les ouvriers/ et mechaniques:
Qui sont comme jambes iniques/
Font en leur operation
Tromperies/ dolz/ et traffiques/
Selon leurs mestiers domestiques/
Excusans cavillation?
Le medecin.
C'est par Peche/ et sa poison.
Le docteur.
Si les laboureurs/ et censiers/
Trompent leurs maistres tres fonsiers/
En demandant dilation:
Et retiennent plusieurs quartiers/
Par menteries a leurs rentiers/
Et sont pleins d'autre abusion?
Le medecin.
C'est par Peche/ et sa poison.
Le docteur.
Si l'hermite en son hermitage:
Soubz ung habit de bigottage/
Est plein de crapulation/
Sans servir dieu de bon courage:
Mais d'ung esprit tel quel/ volage:
Dont vient telle indevotion?
Le medecin.
C'est par Peche/ et sa poison.
Le docteur.
Si pour annoncer L'evangile/
On est roty dessus la grisle/
Veu qu'en elle est saluation:
Au vray croyant sans fiction:
Et celuy qui presche Virgile/
Est dit homme sage et habile/
Dont vient cela/ et la raison?
Le medecin.
C'est par Peche/ et sa poison.
Le docteur.
Si l'homme est malade en la teste/
Ou tourmente de grand tempeste/
Pourquoy va il hors sa maison?
Pour adorer los d'une beste:
Veu que a Jesus seul il compeste/
Dont vient telle adoration?
Le medecin.
C'est par Peche/ et sa poison.
Le docteur.
Si bigottes/ et papelars/
En secret font leurs raliars/
Puis apres fornication
Vont quester doubles et liars:
Et si sont mocqueurs et raillars/
Dont vient la simulation?
Le medecin.
C'est par Peche/ et sa poison.
Le docteur.
Quand prebstres sont incontinentz/
A chastete non pertinentz/
Ou les gentz de religion/
Pourquoy les tient on es conventz
Sans marier comme aultres gentz/
Dont vient/ la prohibition?
Le medecin.
C'est par Peche/ et sa poison.
Le docteur.
Pourquoy deffend on de manger
En ung certain temps de la chair:
Veu qu'on se remple de poisson/
Et qu'on en peult bien dispenser/
Quant on veult argent desbourser:
Dont vient la dispensation?
Le medecin.
C'est par Peche/ et sa poison.
Et pour briefve conclusion
Peche mortel/ est seule source/
Qui faict en ce monde resource
De tout mal/ et infection/
Orgueil a faict destruction/
D'humilite. Et avarice/
(Qui est la racine de tout vice)
A mis a sac dame largesse.
Diligence meurt par paresse.
Luxure destruict continence.
Presumption pert esperance.
Envie est contraire a amour.
Et blaspheme sans nul sejour/
Faict la guerre a l'honneur de dieu:
Par ainsi peche en tout lieu/
De tout mal est cause et racine.
Le docteur.
Helas donnez y medecine:
Vous estes seul qui guarissez
Ceulx a qui grace eslargissez/
De vous tout seul nous vient salut.
Le medecin.
Encore n'est point revolut
Son estat specialement:
Il fault noter premierement
Que hypotase et supersistence
De l'urine/ a bonne evidence
Ce monstre la digestion/
Avoir bonne operation/
Et chaleur au foye et au coeur/
Cela mitigue la rigueur
Du venin: Car Chrestiente
Tousjours en foy/ et charite/
Et esperance/ ha permanence
C'est hypotase et apparence/
Monstrant qu'elle ne doibt mourir.
Inspiration.
Vueillez nous donc bien tost ouvrir/
Ou le tient le mal qu'elle porte.
Le medecin.
A ce faire je me transporte:
Et veulx selon les troys parties
Qui sont en l'urine departies/
(C'est la haulte/ moyenne et basse)
Declarer le mal qui la lasse.
Je trouve en la partie haulte
De l'urine/ une grande faulte:
Car le cercle qu'on dit nephile/
Qui est aux medecins facile:
Est trop gras et trop enflamme/
Estincellant/ et allume:
Cela denotte que le chief
Et cerveau est plein de meschief.
Hebete/ trouble/ et tout las.
Inspiration.
Qui est le chief?
Le medecin.
Sont les prelatz/
Des chrestiens/ entendez vous?
Inspiration.
Les prelatz? voire/ mais dictes nous
Selon que monstre ceste urine
Quelle maladie y domine:
Et comment on y peult pourvoir?
Le medecin.
Au chief y a pour dire voir
Ung gros et merveilleux caterre/
Qui le faict cliner jusque a terre:
C'est l'amour des biens terriens/
Car les prelatz ne deussent riens
Preferer au bien celestin/
Mais puis que Peche par venin
D'avarice les infecta:
Chascun de eulx le coeur infect a/
En desirant les biens du monde.
Le docteur.
C'est donc le caterre immunde/
Qui les a faictz simoniacles/
Vendantz le dieu des tabernacles/
Sacrileges/ larrons agus/
Sectateurs de Simon magus/
Qu'on doibt dire plus priapistes/
Bacchanaliens/ et papistes/
Veneriens/ gentz de Sodomes/
Que l'on ne doibt sainctz/ et preudhommes.
L'eglise est par eulx divisee:
Chascun de eulx y prent sa havee:
L'ung entre par barat et force/
L'autre/ par noblesse l'efforce:
L'ung crochette l'huys par proces/
L'autre/ par dons y a acces:
L'ung vend les dignes sacrementz/
Et l'autre donne a garnemens/
Macquereaux/ putains/ et bastardz:
Voila comment ilz sont espars/
Les biens des paovres chrestiens/
Le riche a tout/ le paovre riens.
Aucuns soubz la couleur et tiltre
De l'evangile/ ou de l'epistre
Recoyvent des gros benefices/
Des dignitez/ et des offices/
Procedantz du bourbier Romain:
Non obstant qu'il leur soit certain/
Que telz biens sont tres mal acquis/
Comme d'anathemat conquis:
Mais soubz couleur evangelique/
Ilz entendent a leur practique:
Car quand ilz les ont attrappez/
Ilz sont tellement aggrippez/
Entre leurs mains qu'on ne les peult
Ravoir/ et tirer quand on veult:
Or devant les avoir receuz/
Ilz disoient que bien repeuz
En seroient les fameliques:
Mais premiers les evangeliques/
Et annonciateurs d'icelle.
Affin que leur mal je ne celle/
Je uous diray que c'est qu'ilz font.
(Apres que tant de bien ilz ont)
Certainement ilz ont grand honte
De l'evangile: et n'en font conte/
Fors (par adventure) en secret:
Disantz: qu'il fault estre discret/
Et eviter le grand scandale/
Qu'il vient d'en disputer en salle/
Ou en public devant les gentz/
Mais/ ains qu'ilz fussent faictz regentz/
Des eveschez dont ont pecune:
Ou ains d'avoir office aucune/
Tousjours avoient Christ en la bouche:
Mais en apres nulz de eulx n'y touche/
S'on y touche/ c'est froidement,
Par maniere d'acquittement/
Et avec gentz a eulx semblables.
Helas/ ilz sont faictz dissemblables
A eulx mesmes par avarice:
Ilz font la court/ au fort/ et riche/
Et les paovres sont mis dehors
Desquelz ilz estoient consors/
Domestiques/ et familiers/
Avarice en faict par milliers/
Aujourd'huy nyer L'evangile:
Car tel qu'il souloit en la ville
(Devant auoir du bien) prescher:
A bien grand peine/ ose il cracher/
De paour qu'il ne soit dit qu'il est
De Jesus christ: voyla que c'est.
Pensez bien messieurs les paulistes/
Ce que par les evangelistes/
Il est escript de contemner
Les biens/ qui font l'homme damner:
Ne abhorrez pas les fugitifz/
Secourez aux paovres captifz/
Vous ne le faictes point a l'homme:
Mais a Jesus qui dit en somme:
Quod fecistis his pusillis/
Mihi certe hoc fecistis/
Les pusilles sont domestiques
De la foy: qu'on dit heretiques/
A tort: et qui ont tout perdu/
Pour ensuyvir Jesus tout nud/
Pour verite en droit tenir/
Et la saincte foy soustenir/
Les pusilles sont diseteux/
Qui n'ont point vaillant dix estoeux:
Non point ces gros panceuz caphars.
Le medecin.
Par ce catarre en toutes pars/
Chrestiente est a meschief
Elle n'a plus sante au chief/
De quoy sont ses yeulx aggravez
Tous chassieux/ et moult grevez
Par non scavoir/ et ignorance/
Que luy cause telle grevance/
Ses oreilles/ et ses oyes/
Sont fermees/ et assourdies/
Sans ouyr l'exhortation/
De saincte predication:
Et ses mains sont toutes punaises/
Puantes comme les punaises/
Sans discretion odorer/
Et sans ung seul dieu adorer/
Sa langue est en perplexite/
Et ne peult bien en verite
Parler pertinente doctrine:
Sa face palle/ et meigre mine/
Bigle oeil/ a regarder mal ample/
Car elle monstre malle exemple.
Aussi le chief au corps ne envoye/
Par le col rien qui le pourvoye/
Brief/ le chief est moult agite.
Bon oeuvre.
Helas/ helas Chrestiente/
Que vous endurez de moleste:
On dit: que le mal de la teste
Faict tout le corps mal se porter/
Et par ce point on doibt noter/
Que si le monde faict du mal/
Cela provient du capital:
C'est du clerge n'en doubtez pas/
Qui vit sans raison/ ne compas/
Remply de tous pechez difformes/
Pompes/ et abuz multiformes/
Voila que nous faict le clerge.
Le medecin.
Tout ce mal sera descharge/
Quelque jour par force/ ou douleur.
Apres je voy une rougeur/
Tout au milieu de son urine/
Signifiant mal de poictrine/
D'espaules/ de bras/ doigz/ et mains:
Lequel Peche par ses venins
Luy cause: affin que trop la blesse.
Le docteur.
Qui sont ces membres?
Le medecin.
C'est noblesse.
Qui nous blesse en tous estas/
Laquelle destruict a grand tas
Les paovres gens laborieux.
Le docteur.
Et qui sont les bras furieux/
Ayantz part a ces maulx modernes?
Le medecin.
Ce sont les princes subalternes.
Les mains sont enseignes certaines/
Chevestains/ prevoostz/ cappitaines/
Et les mains sont des doigz fournies/
Qui sont bandes/ et compagnies/
Tant d'hommes d'armes/ que d'archiers/
De francz taulpins/ de adventuriers/
Qui remplis de crudelite/
Ont tant battu Chrestiente/
Qui l'ont destruicte et affollee.
Inspiration.
Helas/ ilz l'ont deschevellee:
C'est par Peche que tout provient.
Le medecin.
Proceder oultre il me convient:
Par l'urine juger du creux
Ha? qu'il y a de maulx accreux/
L'estomach qui doibt digerer/
Toute viande/ et conferer
A tous membres chascun leur part:
Ce porte mal/ car il espart
Desordonnement son office.
Bon oeuvre.
Aussi font ceulx de la justice:
Qui ont l'estomach corrompu/
Refroide/ lasse/ rompu/
Car les juges souvent avallent/
Les gras morceaux/ qui peu leur vallent:
Et souvent cela les empesche/
D'expedier juste despesche
Aux paovres gens qui ont bon droict:
Et puis/ l'estomach est si froid/
Que justice ne regne plus.
Le medecin.
Selon ceste urine au surplus:
Son fiel est par trop enflamme/
Et son poulmon est entame/
Dont a grand peine elle respire/
La ratte pourrit/ et empire/
Les entrailles sont es vuydees/
Et le ventre a dures undees/
Et ses reins sont pleins de gravelle:
Parquoy/ en brief je vous revelle
Chrestiente a la rigueur/
N'a plus rien de sain que le coeur:
Et ceste urine en verite/
Monstre/ que au senestre coste
Sourt une grosse pleuresie.
Bon oeuvre.
Jesus qu'est ce?
Le medecin.
C'est heresie.
Voicy ou gist tout le dangier/
Legierement la fault saigner:
Affin que le sang precieux/
Ne soit du pestilentieux/
Gaste.
Bon oeuvre.
Las/ qu'on y remedie.
Le medecin.
La source vient je vous affie:
De ces vendeurs de sacrementz/
Et de ces porteurs d'ossementz/
Des pardonneurs et des cagotz/
Des argumentz/ et des ergotz
De ces docteurs contemplatifz/
Illuminez/ mais potatifz/
Ausquelz y fault vin theologal
Devant trouver leur sens moralz:
Par les susdictz vint heresie/
Hardis/ suyvantz leur frenaisie/
Et affermantz sans avoir texte
Plusieurs notables de leur teste/
Contraires a la loy divine/
Par leur sophistique doctrine
Et puis ilz ont tant faict de gloses/
(Ausquelles sont erreurs encloses)
Qu'ilz ont a la lettre adjouste/
Et du vray texte tant oste/
Qu'ilz ont destruict l'intelligence/
Du sainct esprit par violence.
Item ilz ont mis tous leurs cures/
A vendre et achepter des cures/
Tellement qu'on a rien a Romme/
Sans payer d'argent une somme.
Procedons en autre matiere
Sans en rien laisser au derriere:
Apres les places cerebrines/
Pectorales/ et intestines/
Et regions superieures/
De l'urine/ aux inferieures
Venons: ha? qu'elles sont masisses/
Et noires/ il fault que les cuysses/
Jambes/ et piedz ayent travail
Tout jusques au bout de l'orteil:
L'urine le donne a entendre.
Bon oeuvre .
Ha/ vueillez nous ung peu apprendre/
Que denottent les cuysses ambes/
Aussi les deux piedz.
Le medecin.
Cuisses/ jambes/
Et les piedz sur terre marchantz/
Denottent bourgeoys/ et marchans/
Et laboureurs. Les membres portent
Les hommes ou ilz se transportent
Et soustiennent le pesant faiz
Du corps: quand ilz sont bien refaiz:
Car bourgeoisie/ et marchandise/
Et labeur/ soustiennent l'eglise.
Et toute justice et noblesse.
Bon oeuvre.
Je vous prie/ quel mal blesse
Les premiers/ les secondz/ et tiers?
Le medecin.
Les bourgeoys/ et les gros rentiers/
Par peche/ dont ilz font coustumes/
Dont cuysses pleines d'apostumes:
Les marchans/ par mauvaises meurs
Sont jambes enflees d'humeurs:
Les cuysses ont des pourritures/
Et les jambes ont des fistures/
Et des mules/ car laboureux
Sont fins/ frettez/ raddes coureux/
Et pleins de toute faulsete.
Bon oeuvre.
O que voila tout bien notte
L'urine/ et toutes ses parties/
C'est bien juge des maladies
De Chrestiente languissante:
Reste/ que vostre main puissante
Luy rende sa sante pristine.
Le medecin.
Pour ordonner la medecine:
Il fault sur ce pas adviser.
Premierement il fault viser
A rendre paix et unite/
Aux membres de Chrestiente/
Et que tout soit bien reforme
En tous estatz/ et conforme
A Jesus christ sans plus tarder.
Inspiration.
Il ne fault plus que regarder
Par quel bout vous commencerez.
Le medecin.
Elle a eu comme vous scavez
Grace/ qui fut preparative:
Maintenant pour la purgative/
La parolle luy porterez/
Et par la foy la purgerez:
Mais premier quand a l'egestive/
Ha elle chambre assez aysive?
Or dittes moy?
Inspiration.
Nenny pour vray.
Le medecin.
A ce poinct la/ je pourverray
Pour jecter du venin l'ordure:
Affin d'en faire entiere cure/
Et pour la guarir a ma guise/
Mener la fault en saincte eglise/
Hors laquelle/ nul n'a salut:
C'est l'espouse/ qui tant valut
Que le filz de dieu l'espousa:
Et laquelle pour espouse a/
Elle se doibt regir par foy:
Et par l'evangile et la loy
De Jesus Christ/ non par l'humaine
Tradition/ en quoy l'ung meine
D'ung coste/ et l'autre de l'autre/
Ne laisse point Christ/ pour ung autre
Sa parolle/ pour tout certain
Est l'esprit de vie/ et le pain
Pour nourrir la Chrestiente:
Et nul tant soit il hault monte
N'y doibt messer de qui pro quo
D'humain scavoir.
Bon oeuvre.
Ego credo:
Mais ordonnez cy en commun
La medecine a ung chascun
Selon sa propre infirmite/
Don estat et sa qualite/
Et baillez pour tout nostre affaire
De l'argent pour l'apoticaire/
Car chascun vit de son mestier.
Le medecin.
Va/ tu n'en as point de mestier
Il te sera baille pour neant.
Bon oeuvre.
Sire/ escrivez tout maintenant
La recepte pour sa sante.
Le medecin.
Or notez ce bon recipe/
Je l'escriray icy en forme:
Il fault avoir la langue d'homme/
Langue de lyon/ et de boeuf
Et langue d'aigle, doulx et souef:
Puis tout passer par ung passot.
Bon oeuvre.
Ce beau recipe n'est pas sot:
Mais dittes nous ce qu'il denotte.
Le medecin.
Langue d'homme sainct Matthieu notte:
Laugue de lyon c'est sainct Marc/
Langue de boeuf avec le marc/
Pour sainct Luc/ vaisseau de dieu miste.
L'aigle pour Jehan l'evangeliste:
Ces langues vous destremperez/
En bon vin blanc/ que baillerez
A boire a la Chrestiente.
Bon oeuvre.
Du vin le significate/
Dictes monsieur le Medecin?
Le medecin.
Il signifie amour divin/
L'amour qu'on doibt avoir a dieu/
Grace et pardon n'auront point lieu/
Au corps de la Chrestiente:
Si les membres en charite/
Ne sont par doulx accordz unis.
Bon oeuvre.
Seigneur/ je feray tous voz ditz/
Et m'en iray vers Bon scavoir,
Mais il fault tout premier scavoir
En quel lieu demeure en la ville.
Le medecin.
En la rue de saincte Bible:
C'est a l'enseigne de la croix.
Bon oeuvre.
Je le voy la comme je crois,
Ce'st luy que j'oy ainsi chantant.
Bon scavoir l'appoticaire.
Tant que vivray/ en eage florissant/
Je serviray le seigneur tout puissant/
En faisant ditz et chansons par accordz:
Le vieil serpent m'a tenu languissant/
Mais Jesus christ/ m'a faict resjouyssant/
En exposant pour moy son sang et corps.
Son alliance: C'est ma fiance.
Il est tout mien/ Je suis tout sien/
Fy de tristesse: Dive liesse/
Puis qu'en mon dieu/ a tant de bien.
Bon oeuvre.
Sauve soyez par le moyen
De Jesus christ/ et de sa grace.
Bon scavoir.
Et puis que fault il que je face/
Je suis prest y ne fault que dire.
Bon oeuvre.
Par le commandement du mire/
Il fault faire ce recipe.
Bon scavoir.
Il me semble estre anticipe:
C'est ung signe que le malade
Est moult grefve d'une salade/
Qu'il ha mange. Le medecin?
Bon oeuvre.
Le medecin est tout divin:
C'est Jesus Christ de nazareth.
Bon scavoir.
Il fault faire donc ung jullep:
Comme il appert par l'ordonnance.
Bon oeuvre.
Avant/ Bon scavoir qu'on s'avance
Durant qu'avons temps oportun.
Nota qu'il fault une estamine/ et feindre de
passer quelque liqueur/ et la mettre en une fiolle.
Bon scavoir.
Il convient le tout en commun
Passer parmy une estamine:
Affin que bien on examine
La parolle de dieu bien clere:
J'ay pour fournir a ce mistere
L'estamine de bon conseil/
Or passons.
Bon oeuvre.
Dieu quel appareil?
La parolle se clarifie.
Bon scavoir.
Ce faict mon je vous certifie:
Mais quoy/ passons la plusieurs foys:
C'est une chose de grand poix/
Et de grand pris trop plus que digne:
Mettez la main a l'estamine
De bon conseil/ et tenez fort.
Bon oeuvre.
A la passer je faiz effort/
Passons: passons/ passe/ rapasse.
Bon scavoir.
Passons/ passons.
Bon oeuvre.
Passe rapasse/
La parolle soit bien passee.
Bon scavoir.
Chrestiente fut trespassee:
Sans avoir ceste medecine.
Bon oeuvre.
La parolle de dieu insigne/
Restituera toute sante/
A ce coup a Chrestiente/
Par le moyen de Jesus Christ.
Bon scavoir.
Despechez vous/ c'est assez dit
Allons luy donc bien tost porter/
Si vous le voulez emporter/
La voila dedans la fiole.
Bon oeuvre.
Ce recipe de la parolle/
Que Chrestiente doibt avoir:
Luy fera sa sante ravoir/
Et la guarira de ses maulx.
Peche.
Haro/ voicy de grandz assaulx/
J'ay tout perdu/ en champ et ville
S'on va represcher l'evangile:
Qui est la parolle de dieu/
Prinse es sainctz: luc/ marc/ jehan/ matthieu.
Si Chrestiente la recoit
Sur toute chose il me m'eschoit:
Mais je ne cesseray jamais/
De l'empescher par les mauvais:
Et d'en faire turbation.
Bon oeuvre.
Voicy la propre mansion/
Ou Chrestiente gist au lict:
Mais ce n'est rien qui n'accomplist.
Chrestiente ma doulce amye:
Or recevez en chere lye
La parolle de Jesus Christ.
Pour resveiller vostre esperit/
En medecine salutaire.
Chrestiente.
Helas/ et je le doibz bien faire:
Je ne me puis trop travailler/
Pour ce me vueil humilier
A recevoir la medecine.
Le docteur.
C'est la parolle et la doctrine/
Pour vous guarir ma bonne soeur:
Recevez la en foy de coeur/
Et rendez grace au roy Jesus.
Chrestiente.
Graces vous rendz roy de la sus/
Car vous m'avez voulu repaistre/
Des biens qui de vous sont yssus:
Graces vous rendz roy de la sus.
Par mon peche confuse fuz:
Je ne m'en puis seulle demettre/
Graces vous rendz roy de la sus:
Car vous m'avez voulu repaistre/
Des biens qui de vous sont yssus.
Docteur/ gardez bien la fiolle.
La foy.
Bienheureux est/ qui garde la parolle
De Jesus Christ/ de faict et non parrolle.
Chrestiente tu doibs psalmodier
Par cest escrit/ qui n'est faict d'huy ne d'hyer:
Pour ton salut souvent cela recolle.
Esperance.
Ce sainct scavoir auras en ton escolle/
Il adoulcit l'homme marry en colle:
Et qui le veult souvent estudier/
Bienheureux est qui garde la parolle.
Charite.
Comparaison/ a luy ne s'equipolle:
Car ce scavoir/ destruict erreur frivolle:
Contre heresie/ il peult remedier/
Hypocrisie/ aussi repudier.
A celle fut dit/ qui sa voix extolle:
Bienheureux est/ qui garde la parolle.
Il fault chasser peche dehors.
Bon oeuvre.
A ce faire faisons effors/
Par les jeusnes et oraisons:
Que nous faisons toutes saisons/
Sans discerner places ne heures:
Ny conventz/ n'aucunes demeures:
Nulles ordres/ nulles rasures/
Nulz nombres/ et nulles mesures/
Nulz jours solennelz/ nulles festes/
Ne ceremonies/ ne gestes/
De corps/ de piedz/ de teste ou d'yeulx:
Sortez peche hors de noz lieux.
Houlier/ marauld/ coquin/ infame.
Peche.
Ce seroit a moy grand diffame:
Pour nul oeuvre ne sortiray.
Bon oeuvre.
Par foy vuyder je te feray:
Villain peche/ au grat/ au grat.
La foy.
Sortez dehors meschant ingrat:
Moy foy en Christ le vous commande.
Hypocrisie.
Confession je vous demande/
Car je m'en voy rendre l'esprit.
Esperance.
Confessez vous a Jesus Christ:
Sans attendre salut de l'homme.
Hypocrisie.
Je m'en voy au pape de Romme:
Allons peche/ c'est nostre cas.
Charite.
A mauvais ratz/ il fault maulx chatz:
Or vuydez dehors coquinaille.
Hypocrisie.
Il fault donc/ qu'en quelque coing aille:
Mauldicte foy/ c'est tout par vous.
La foy.
Je vous romperay tout de coups:
Vuydez d'icy dehors bien tost.
Hypocrisie.
Je m'en voy a quelque cagot/
Qui blasmera les Chrestiens:
Qui disent que d'eulx ne sont riens/
Attribuantz a Christ leur faict:
Mais j'auray tout bien tost deffaict/
Par mon cagot qui preschera/
Que bon oeuvre les sauvera:
En meritant ung hault degre/
Quand ilz feront tout a leur gre/
Par supererogation:
D'avoir jure religion/
D'avoir vescu en continence/
Ou gaigne bien grande indulgence/
Pour aucune bonne oeuvre faicte/
Vivantz en familiere secte:
Au nom d'ung sainct denominee/
Dont Chrestiente est mangee:
Mais en la fin il sera mien/
Car Jesus christ n'est son moyen:
Ne son mediateur pour vray.
Bon oeuvre.
Hors du pays vous jecteray
Peche damne/ et interdit.
Peche.
De dieu soit Bon oeuvre maudict/
Je m'en revoys aux ors paludz/
Avecques Sardanapalus/
Plonger dedans mes chaulderons/
Puis que prescheurs prescher orrons
L'evangile des chrestiens:
Mauldictz soient ces bibliens/
Qui vont L'evangile prescher:
Mais il leur sera vendu cher/
Car je les feray tous rostir/
Comme sainct Laurens le martyr:
J'ay faulx semblant/ et papelardise/
Simonie/ et hypocrisie/
Qui prescheront leur Aristote
Contre cest evangile sotte/
Qui me faict perdre mes practiques:
Bibliens ne sont que heretiques/
Contredisans aux loix humaines:
Mais quelque jour de ces sepmaines/
Par moy en seront guerdonnez/
Et des docteurs au feu donnez/
En sa fin de leurs jours vrayement.
Le docteur.
Vivez maintenant sainctement/
Gardez vous bien a l'advenir
De plus a peche consentir:
Ne pechez plus/ vueillez bien faire
Et querez a ung seul dieu plaire
Par dessus tout/ voyla le poinct.
Chrestiente.
J'ay en mon coeur ung vers qui poinct
Lequel me mort/ picque et oppresse.
Le docteur.
Affin que cela ne vous blesse/
Soustenez vous dessus la foy/
Esperance que cy je voy/
Et charite vous ayderont:
Ces vertus avec vous iront
Et osteront ce dur remors.
Christ a purge voz pechez ordz
En son pur sang croyez cela/
Laissez donc passer ce mors la/
Et soyez du tout asseuree/
Que vostre offense est pardonnee
Sans jamais le vous imputer/
Bon oeuvre ne vous fault laisser/
Mais par la foy faire bon fruict/
Car tout arbre sera destruict:
Lequel bon fruict ne produyra
L'arbre a bon fruict sauve sera:
Saint Matthieu le dit en son texte.
Chrestiente.
Puis que j'ay la foy je proteste/
De la garder/ et Esperance/
Et si veulx avoir alliance
A Charite toute ma vie.
Les .iii. vertus ensemble.
Et nous a vous aussi ma mye/
Remerciez dieu de bon coeur.
Chrestiente.
Grace vous rendz mon redempteur/
De tous les biens que m'avez faict/
Vostre parolle m'a reffaict.
Et a chasse Hypocrisie.
Et de Peche la punaisie/
Bon oeuvre ayez tout maintenant/
Aux paovres gens la main tenant
Et leur faictes du bien huymais
Je ne veulx plus donner jamais
Rien/ a ces quattre mendians
Certes depuis quattre cens ans
Ilz ont introduict Heresie/
Soubz la couleur D'hypocrisie
En me vendant leurs faulx merites/
Ainsi ont faict ces folz hermites/
Et ces prebstres qui par leur messe/
M'ont faict de paradis promesse:
Et toutesfoys il est notoire
Qu'ilz ne font rien/ que d'autant boire
Et gourmander: et si nous preschent/
Que quand ilz labourent qu'ilz pecchent
Car leur pape a tous le deffend.
L'aveugle.
De famine le coeur me fend/
J'ay tout vuyde ma salouerne.
Bon oeuvre.
Or n'allez plus en la taverne/
Voyla bien de quoy vous repaistre.
L'aveugle.
Graces a dieu.
Le varlet.
Allons mon maistre
J'ay de l'arthis/ et de la crye/
On ne faict rien qui hault ne crie
A telles gentz.
L'aveugle.
Tays toy Guillaume/
Et si me donne du dur esme
Des avergaulx et du pivot.
Le varlet.
J'en ay du blanc et du clairot/
Duquel vin voulez vous.
L'aveugle.
Du doulx/
Et du plus fort qui pourra estre/
Car pour le vous dire a la lettre/
Je n'ay cure de ces vins moulx/
Le blanc est bon contre la toux
Et le clairet tres excellent/
C'est ung vin fort et violent
Si doulx qu'il se laisse avaller/
Le blanc est pour faire parler/
Grec et hebrieu tout a la foys.
Le varlet.
Nous avons failly toutesfoys/
De laisser benedicite.
L'aveugle.
D'esprit l'ay dit en verite/
Devant mestre assis a la table.
Le varlet.
D'esprit en coeur? maistre notable/
Cela sent ung peu son luther.
L'aveugle.
Contre tes ditz je veulx lucter/
Car on doit plus chanter d'esprit/
En verite Saint Paul l'escrit
Que l'on ne faict a pleine voix.
Le varlet.
Souvent ouy prescher l'avoys:
Mais devant dire prou vous face/
Chantons nous deux a Jesus grace.
Sur le chant: Languir m'y fais.
Graces a dieu soit en ceste journee
Qui nous repaist/ comme ses enfans chers
Sans desservir/ de pain/ de vin/ de chairs/
Et si avons sa bonte offensee.
Sa parolle est viande savoree/
Pour nous nourrir en ces divers sentiers/
Mais que soyons en saincte Foy entiers
C'est viande qui est du ciel donnee.
Par Jesus christ elle est preordonnee/
Aux vrays croyans/ les siens coheritiers.
Or chantons tous/ en harpes et psaultiers
Graces a dieu: par voix bien accordee.
Chrestiente. Pausa.
Pour eviter peche d'ingratitude/
Qui faict retraict et revocation
De tous biensfaictz: mettons cure et estude
A rendre grace/ en grand mansuetude
Au medecin de ma sanation.
Le docteur.
Il a purge toute corruption
De vil peche/ dont estiez infectee:
Puis qu'a cela vous estes affectee/
Avecvuous irons tres voulentiers:
Foy/ et Espoir/ vous tiendront compagnie/
Et Charite accomplira le tiers:
Bon oeuvre ira apres par ces sentiers/
Malheureux est qui ung tel compaing nye/
Or saluez le Medecin ma mye:
Envers tous est misericordieux/
Approchez vous hardiment de ses lieux.
Chrestiente. Pausa.
Vray medecin des ames/ et des corps/
Graces te rendz de tous tes dons parfaictz
En te priant que tu ne soys recordz
De mes pechez/ salles/ villes/ et ordz/
Moy et les miens/ par eulx sommes deffaictz/
Perdus/ infectz/ si tu ne nous refaictz/
Vueille nous en (medecin) despecher.
Le medecin.
Ma mye, allez gardez vous de pecher.
Avec vous ayez ces sainctes dames/
La Foy/ Espoir/ et ferme Charite/
Justice/ et paix/ seront salut aux ames.
N'oubliez point de pugnir les blasphemes.
Gouvernez vous tousjours par verite.
Recours ayez a la divinite.
Et en nul autre: or scavoir je vous fay
S'ainsi faictes/ vous n'aurez morte foy.
Le docteur.
Prenez en gre pardonnant a jeunesse/
J'eu n'est ce pas/ si aucun on y blesse:
Blesse qui veult/ je ne vueil nul blesser.
Ce jeu moral est pour nous adresser
A Jesus christ/ qui les errantz radresse.
Vous avez veu comment peche nous presse
Par sa poison/ et rend l'ame ladresse,
Mes bons seigneurs/ c'est pour vous enseigner.
Prenez en gre.
Chrestiente de follier ne cesse/
Et de resver ainsi que une diablesse:
Mais Jesus Christ la vient medeciner
Par sa parolle/ et bien endoctriner
La remectant en bon sens et liesse.
Prenez en gre.
¶ Nouvellement Imprime a Paris/
par Pierre de vignolle/
demourant en la rue
de la Sor¬
bonne.
1533.